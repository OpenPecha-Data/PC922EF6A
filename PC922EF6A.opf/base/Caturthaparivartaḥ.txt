dvitīyaṃ mṛdumadhyamadhikṛtyāha | sa cet kauśikāyaṃ te jambūdvīpa ityādi | sarvabhūbhāgavyāpanātparipūrṇaḥ
śikhāparyantakaranāccūḍikābaddhaḥ | tathāgataśarīrāṇāmiti | kartari ṣaṣṭhī
tairityarthaḥ | pravāryamāṇa iti | yamicchasi taṃ bhāgaṃ gṛhāṇetyabhidhīyamānaḥ | kasmādviśiṣṭaṃ
rūpakāyaṃ tathāgataṃ parityajya prajñāpāramitāparigraha iti | tatkasya hetorityāśaṅkyāha
| yathāpi nāmetyādi | yasmāttathāgatanetryāṃ prajñāpāramitāyāṃ citrīkāro bhaktiviśeṣo
vidyate | nemāmeva parigṛhṇīyāmiti pūrveṇa sambandhaḥ | citrīkāra evāsyāṃ kuta ityāha |
etaddhityādi | yasmādetadbhūtārthikaṃ pāramārthikaṃ śarīraṃ dharmakāyastasya mukhyato dyotanātprajñāpāramitā
tathoktā | tasmādatraiva citrīkāra iti matiḥ | bhūtārthikatvameva dharmakāyasya
kuto yasya dyotanātprajñāpāramitāyāṃ citrīkāra iti | tatkasya hetorityāśaṅkyāha |
uktaṃ hyetadbhagavatetyādi | yasmāduktaṃ pradeśāntare bhagavatā dharmakāyā māyopamādvayajñānasvabhāvāḥ
prajñāpāramitātmakā buddhā bhagavanta ityanena dṛṣṭānto nirdiṣṭaḥ | atha mataṃ
svasaṃvedanataḥ pūrvakṣaṇabhāvijñānamātmānaṃ parichinattyevamuttarakṣaṇābhāvyapi | tadidamasmādanantaramityavetya
kāraṇamidaṃ kāryamityavagacchati | anyathānantaryaniyamo na ghaṭate
ghaṭamāno vā'tiprasaṅgadoṣaṃ vidadhyādataḥ kāryakāraṇabhāvarūpeṇa niścitatvātkathaṃ māyopamādvayajñānātmakā
buddhā bhagavanta iti | tadayuktamidamasmādanantaramiti yato na svasaṃvedanāt
sidhyati | tasyā vikalpitaviṣayatvānnāpi jñānāntareṇa siddhikalpanā yuktā | nirākāreṇa
sākāreṇa vā paricchedāyogāt | paricchede vā'rthāntaraṃ jñānasya viṣayaḥ prāpnoti |
sa ca neṣṭo bhavadbhirgrāhyatvānupapatteḥ | na ca tenaiva jñānadvayenānantaryaniyamaḥ paricchidyate
| dvayorapi tayorniruddhatvāt | syādetatsvasaṃvedanādeva pūrvake jñāne gṛhyamāṇe
kāryaṃ pratyānantaryaṃ kāraṇātmakaṃ gṛhītaṃ tathottarasminnapi jñāne gṛhyamāṇe kāryātmakaṃ
gṛhītamevānantaryaṃ kāryakāraṇātmakasyānantaryasya tadabhinnasvabhāvatvāditi | naitadevam
| yasmājjanyajanakabhāvasambandhollekhena vastudvayagrahaṇātkāryakāraṇabhāvo viniścito
na tvānantaryamātragrahaṇāt | itarathāhi ghaṭagrahaṇānantaraṃ ghaṭagrahaṇe sati tadgatānantaryamātraparicchedātkāryakāraṇabhāvaḥ
syāt | na ca svasaṃvedanasyāvikalpakatvena pūrvāparībhūtavastusambandhollekhena
grahaṇamasti | tasmādidamasmādanantarambhavatiti paricchedābhāve
kāryakāraṇabhāvo niścito na yukto'tiprasaṅgāt | asmādanantaramidaṃ bhavatīti vikalpo'pi
nopapadyate | anubhavaniścayābhāvātkṣaṇikatvādivikalpavaditi | mā khalu punarimaṃ lakṣaṇavyañjanojjvalaṃ
śobhanaṃ kāyaṃ satkāyaṃ he bhikṣavaḥ paramāṇusañcayasvabhāvaṃ manyadhvamiti
sādhyadharmaḥ kathitaḥ | dharmakāyapariniṣpattito māyopamādvayasākṣātkriyāniṣpattyā niṣpannaṃ
māṃ drakṣyathetyanena heturuktaḥ | eṣa ca tathāgatakāyo bhūtakoṭiprabhāvito dharmakāyapariniṣpattyā
niṣpanno yaduta prajñāpāramitātatsvabhāva ityanena pakṣadharmopasaṃhāraḥ
kṛtaḥ | etaduktam | "yo māyopamādvayajñānabhāvanāpariniṣpattyā niṣpannaḥ sa dharmakāyastadyathā
pūrvabuddhā bhagavantaḥ | yathoktajñānabhāvanāpariniṣpattyā niṣpannaścaiṣa tathāgatakāya"iti
svabhāvahetuḥ | arthasyātyantaparokṣatvena sākārajñānādibhiśca grahītumaśakyatvādadvayaṃ
jñānaṃ svasaṃvedanapratyakṣasiddhaṃ svapnādipratyayavadarthākāroparaktaṃ bhāvanīyamiti
sthitam | tasyāpyuditavidhinaikānekasvabhāvavirahāttatvato niḥsvabhāvatvena māyopamatvaṃ
niścitam | ato'sya manaso bhāvanābalāt sphuṭapratibhāsitvaṃ yattadeva tathāgatatvamiti
nāsiddho hetuḥ | sapakṣe bhāvānna viruddha ityabhyupagatapūrvabuddhadharmakāyaṃ pratyeṣa
dṛṣṭānto'nyasya punardharmakāyatvābhāve pramāṇābādhitayathoktajñānabhāvanāpariniṣpattyā niṣpannatvavirahāccakravartyādivadviparyāsaprasaṅgaḥ
| aviparyastaśceṣyate tathāgata iti viparyaye
bādhakaṃ pramāṇam | paramāṇūnāmayogānnānaikāntikatā ca hetoḥ | tasmāllakṣaṇavyañjanojjvalo
yo'yaṃ rūpakāyastathāgato bhavyasattvaiḥ samīkṣyate nāsau tāttviko dharmakāyaḥ śāstā
kintu paramavimalānantaguṇarāśidharmakāyādhipatyādeva teṣāṃ svajñānaṃ tathābhūtarūpakāyākāreṇa
pratibhāsate | yena te'viditasvajñānatathāgatapratibhāsarūpā bāhyo'yaṃ bhagavāniti
śāstṛbuddhyā vikalpayanto darśanavandanādibhirabhyudayaniḥśreyasabhājo bhavanti krameṇa |
mithyāpratibhāsino'pi hi vikalpasya pāramparyeṇa hitahetutvaṃ dṛṣṭamevānityatvādivikalpabadvastusambandhānna
tu kṣipram | yasmādyāvadbhāvābhiniveśena jñeye vijñānaṃ samupajāyate tāvadatasmiṃstadgrahādbhrāntameva
tadvijñānaṃ tattvadarśanāddūrībhavati | tasmādyathā māyākāro
bhāvavatpratibhāsamāneṣvapi hastyādiṣu svanirmiteṣu bhāvarūpatayā satyā eta iti nābhiniviśate
| tathā bahuśo bahudhopāyaṃ kālena bahunā'nabhyastamahāyānasvarūpapeṇāpyādikarmikeṇa
satā kṣipraṃ tāthāgatīmavasthāmavāptumicchatā tathāgatādhipatyabhāvini svajñānapratibimbake
rūpakāyatathāgate jagadgurāvabhiniveśayogena pratipattisārā śraddhā vidheyeti | tadeva
kathayannāha | na khalu punarme bhagavan ityādi | tṛtīyaṃ mṛdvadhimātramadhikṛtyāha | api
tu khalu bhagavannita ityādi | apituśabdo nipāto yasmādarthe vartate | nanu bhede sati kathaṃ
mātuḥ pūjayā tathāgatapūjeti | tatkasya hetorityāśaṅkyāha | prajñāpāramitānirjātatvāttathāgataśarīrāṇāmiti
| idamatrārthatattvam | yasmādīdṛśāḥ sarvalokābhyudgatamūrtayo buddhā
bhagavantaḥ prajñāpāramitāto niṣpadyante | tasmānmahānubhāvatayā pūjyeyamiti tathāgatotpattisambandhenāsyāḥ
pūjayā bhede'pi tathāgatāḥ pūjitā iti | yadāśrayeṇa yatpūjyaṃ bhavati
tatpūjāyāṃ tadeva pūjitaṃ bhavati ityetadeva dṛṣṭāntapūrvakaṃ spaṣṭayannāha | tadyathāpi
nāma bhagavan sudharmāyāmityādi | sudharmā nāma devasabhā sumerusthitasudarśananagarasya bahireva
dakṣiṇapaścime sthitā | yasyāṃ niṣadya devāḥ kṛtyākṛtyaṃ cintayanti | kathaṃ punaranyasya
gauraveṇānyatra namaskārādikamiti | tatkasya hetorityāśaṅkyāha | iha hi kilāsana ityādi
| kilaśabdo'nusmaraṇe | tatsambandhādāsanapūjāyāṃ śakro'pi pūjita iti matiḥ | maheśākhyahetupratyayabhūteti
| maheśākhyā cāsau mahānubhāvasaṃjñakatvena hetupratyayabhūtā ca yathākramamupādānasahakārikāraṇabhedāditi
tathoktā |  āhāriketyutpādikā | sthitihetutvena tathāgataśarīrameva
buddhatvotpādakamiti kasyacidāśaṅkāyāmāha | sarvajñatāyāścetyādi | idamuktaṃ
bhavati | sarvajñatāparigrahādeva tathāgataśarīrāṇītyucyante | ato na tānyapūrvasarvajñatotpattiṃ
hetupratyayabhūtāni kintu niṣpatterūttarakālaṃ sthitihetutvenāśrayabhūtānīti
| sarvajñajñānahetuketi | tathāgatajñānahetukā prajñāpāramitā pūjyeti śeṣaḥ | upasaṃhārārthamāha
tasmāttarhi bhagavannanayorityādi | caturthaṃ madhyamṛduṃ vaktumāha | tiṣṭhantu khalu
bhagavan janbūdvīpa ityādi | api tu khalu punarityādikāraṇavacanaṃ gatārthamapi prasaṅgāntareṇoktatvānna
punaruktam | prajñāpāramitāprabhāvitvamevāha | tathāgataśarīrāṇi hītyādinā
| tasmāttarhītyādyupasaṃhāraḥ | pañcamaṃ madhyamadhyārthamāha | api tu khalu punarbhagavannita
ityādi | ito viparyāsarahitāyāḥ prajñāpāramitāyāḥ śravaṇādikrameṇotpādātpūjārhāṇi
śarīrāṇītyarthaḥ | tadutpattyāpi kasmāt pūjāṃ labhanta ityāha | yaduta prajñāpāramitāparibhāvitatvāditi
| suviśuddhāt kāraṇāt samutpannaṃ phalaṃ suviśuddhamevopajāyata iti kṛtvā |
yasmāt prajñāpāramitayā mahānubhāvatvotpādanena paribhāvitāstathāgatāḥ sarvathā vāsitāstasmāttadutpattyā
pūjāṃ labhanta iti | etadeva dṛṣṭāntena sphuṭīkurvannāha | tadyathāpi nāma
bhagavannanarghamityādi | tatrānarghaṃ praṇītatvenāmūlyārham | ebhirevaṃrūpairiti | vakṣyamāṇairevaṃsvabhāvaiḥ
| dhamyamāna ityāpūryamāṇe | nigṛhṇīyāditi mandatāmāpādayet | na vivardhayediti
vṛddhiṃ na kuryāt | upaśamayediti samūlamapanayet | dahyamāna iti tapyamāne |
parigṛddhya iti vyāpte | bādhyamāna iti pauḍyamāne | andhakāratamisrāyāmiti | andhakāragahvarāyām
| antarīkṣadhāraṇāt | sthāpitamiti bhūmisthāpanāt | mandatāpādanātpratihanyeta | sarvathāpanayanādvigacchet
| ebhiścānyaiścetyādi | etairanantaroktairanyairevaṃvakṣyamāṇairyuktamityarthaḥ
| abhivardhamānapiṭakamarbuda | upaghātastimiram| śūlādyakṣirogaḥ | ghanatā
paṭalam | samudācaradrūpabījāvasthāvigamādyathākramaṃ nirghātaṃ praśamaṃ gaccheyuriti yojyam
| kastasya svako varṇa ityāha | sacet pāṇḍareṇetyādi | anyeṣāmiti haritaśavalādīnām |
samastaṃ vastreṇa pariveṣṭayitvā tadekadeśena vā baḍgheti jñeyam | pariveṣṭayitvetyasya suvvāntaprayogeṇa
nāpaśabdatā | rajobahulatā kaluṣabhāvastamapi prasādayedadho nayet | jambūdvīpe
maheśākhyaśuddhodanasyāpīdṛśaratnāsambhavādṛṣṭāntāsiddhiriti kasyacidabhiprāyanirākaraṇāyāha
| kiṃ punaḥ kauśiketyādi | prativiśiṣṭapuṇyatvādāha | deveṣvityādi | saṃkhyāprabhāvābhyāṃ
yathākramamalpāni parittānīti dvayamuktam | tairmaṇiratnaguṇairityatra paribhāvitatvāditi
śeṣaḥ | parinirvṛtasyāpīti | apiśabdāttiṣṭhataḥ | prakārāntareṇāpi prajñāpāramitāhetutvena
pūjāṃ darśayannāha | yathā ca bhagavannityādi | buddhānāṃ dharmadeśaneti | yasmādvikalpasya
svākāraṃ bāhyarūpeṇādhyāropya pravartanādatasmiṃstadgraheṇa svayamavidyāsvabhāvasya
sadbhāve'śeṣāvaraṇaprahāṇaṃ na sambhavati,tasmānnityasamāhitānāmeva buddhānāṃ bhagavatāṃ
prajñāpāramitājñānaprabhāvato yathādhimuktibhavyānāmasaṃkīrṇadeśanānirbhāsāḥ svajñānapratyayāḥ
samupajāyanta ityevaṃvidhapratyayānusāreṇa teṣāṃ deśanā bhagavatāṃ vyavasthāpitā
| ataḥ śuddhalaukikajñānasammukhībhāvo muninaivaṃ prakāśita ityādivineyajanahitādhyavasāyena
kvacitsaṅgītikartṛbhiruktaḥ | tasmādvineyaśabdajñānanirbhāsarūpatvena śrotṛjanasambandhinyapi
deśanā | yathā prajñāpāramitājñānādhipatyanirjātatvādbuddhānāṃ dharmadeśanetikṛtva
pūjyā,tathedānīntanānāmapi dharmabhāṇakānāṃ deśanā bhagavataḥ parasparāvalāyātatvena prajñāpāramitājñānādhipatyanirjātatvāt
pūjyetyarthaḥ | ṣaṣṭhaṃ madhyādhimātraṃ nirdiśannāha |
yathā bhagavān rājapuruṣa ityādi | akutobhaya iti | na kutaścidbhayamasyāstīti tathoktaḥ
| dharmakāyānubhāvāditi | dharmadhātuniṣyandaprajñāpāramitānubhāvādityarthaḥ | saptamamadhimātramṛduṃ
vaktumāha | tiṣṭhatu trisāhasramahāsāhasro lokadhāturityādi | aṣṭamamadhimātramadhyaṃ
nirdiśannāha | punaraparaṃ bhagava ye'premeṣvityādi | svaparobhayārthasampadbhedādyathākramaṃ
tiṣṭhantītyādipadatrayaṃ vācyam| athavā dharmakāyenāsaṃsāramavasthānāttiṣṭhanti
| sambhogakāyena bodhisattvārthasandhāraṇāddhriyante | nirmāṇakāyena katipayadināvasthānādyāpayanti
| prajñāpāramitāyāñcaritavyamityādi | prayogādyavasthābhedāduktam | pūrvavat svahastamevametat
kauśikaivametaditi dattvā māturmāhātmyamāvedayannāha | ye'pi te kauśiketyādi
| navamamadhimātrādhimātraṃ kathayannāha | mahāpāramiteyaṃ bhagavannityādi | mahattāmeva
samarthayannāha | sarvasattvānāṃ hītyādi | etaduktam | "yasmānmātuḥ prabhāvena bhagavān
prayogāvasthāyāṃ sarvasattvānāṃ cittānuṣṭhānāni prajānāti pṛṣṭhāvasthāyāṃ saṃpaśyati,tasmānmahattvamasyā"iti
| etadeva samarthayannāha | tathāhi kauśiketyādi | dīrgharātramiti dīrghakālam
| prajñāpāramitāyāṃ caratīti vacanādanyavyavaccheda ityabhiprāyavānāha | kimbhagavannityādi
| nānyāsviti dānādyātmikāsu | sarvatraivetyāha | sarvāsvityādi |dānaṃ niṣpratikāṃkṣasya
nispṛhasya punarbhave |śīlaṃ kṣāntiśca sarvatra vīryaṃ sarvaśubhodaye ||vinā'rūpyaṃ
tathā dhyānaṃ prajñā copāyasaṃhitā |samyakprayogo dhīrāṇāṃ ṣaṭsu pāramitāsu hi ||iti vacanādanena
samyakprayogeṇa sarvāsveva bodhisattvaścaratītyarthaḥ | prajñāpāramitāvacanaṃ kimarthamityāha
| api tu khalvityādi | yathā ca pūrvaṅgamā bhavati tathā prāgāveditam | etadeva
kathayannāha | bodhisattvasya mahāsattvasya dānaṃ dadata ityādi | vipaśyata iti bhāvayataḥ
| upacayārthamāha | na ca kauśikāsāmityādi | prajñāpāramitāpariṇāmitānāmiti | trimaṇḍalaviśuddhyā
paribhāvitānām | sarvajñatāpariṇāmitānāmiti | tathāgatatve niryātitānām | apāramitāvyavacchedātpāramitārūpeṇa
viśeṣo na ceti pūrveṇa sambandhaḥ | pāramitāśabdavācyatayā
na ca nānākaraṇam | nīlapītādibhedānnānāvarṇāḥ samaviṣamarūpeṇa nānāsaṃsthānāḥ | nānārohapariṇāhasampannā
iti | āroho dairdhyam | pāriṇāhaḥ pārimāṇḍalyam | atadrūpaparāvṛttyā na
ca chāyāviśeṣastathaivaikaśabdavācyatvānna ca nānākaraṇam | tadevāha | api tu chāyetyādi
| saṃkhyāmiti vyapadeśaṃ | evaṃ trividhādhimuktimanaskārāṇāṃ pratyekaṃ mṛdumṛdvādinavaprakārān
pratipādyopasaṃharannāha | mahāguṇetyādi | bahvanuśaṃsasvārthādhimukterniṣpādanānmahāguṇasamanvāgatā
| saṃkhyāpramāṇāviṣayasvaparārthādhimuktiyogādaprameyaguṇasamanvāgatā | aparyantasattvadhātūddeśaparārthādhimuktisadbhāvādaparyantaguṇasamanvāgatā
| etāvatyeva svaparobhayārthabhedena
pratyekaṃ navaprakāratvenādhimuktiḥ saptaviṃśatiprakāraiveti na vipratipattiḥ
kāryā | tathā coktam |adhimuktistridhā jñeyā svārthā ca svaparārthikā |parārthikaivetyeṣā
ca pratyekaṃ trividhedhyate

mṛdvī madhyādhimātrā ca mṛdumṛdvādibhedataḥ |sā punastrividhetyevaṃ saptaviṃśatidhā matā

itiyathoktena ca granthaprabhānena kramāduttarottarādhikānuśaṃsāpratipādanapareṇānyāpadeśena
sarva evāyamadhimuktimanaskāraḥ paridīpitaḥ | sarva eva svārthādyadhimuktiprakāre mṛdumṛdvādau
pratipakṣātmake'dhimātrādirvipakṣo'rthānnirdiṣṭaḥ | svārthādhimuktāvuddiṣṭaḥ parārtho
bhavati | dvitīyāyāṃ sāntaraḥ prayogastṛtīyāyānnirantaro'vagantavyaḥ | anyathā'nuśaṃsakathanamātre'bhyupagamyamāne
yāvānanuśaṃsaḥ sambhavati tāvataḥ sakṛdevābhidhānādgranthaprabhānasya
nirarthakatā syāditi pūrvācāryāḥ |abhisamayālaṅkārālokāyāṃ prajñāpāramitāvyākhyāyāṃguṇaparikīrtanaparivarto
nāma caturthaḥ ||

