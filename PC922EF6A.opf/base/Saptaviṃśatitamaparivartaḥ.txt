saptaviṃśatitamaparivartaḥkathaṃ nivṛttipakṣādhiṣṭhāno dvitīyo grāhyavikalpo navadheti prathamavikalpārthamāha
| sāre vatāyamityādi | prajñākaruṇayoḥ saṃsāranirvāṇāpātakāritratvena sakalādhigamādhipatyādyaḥ
prajñāpāramitāyāñcarati sa sāre pradhāne caratītyanena nyūnatādhigamavikalpo
niṣiddhaḥ | kintu tatrāpi sāratvābhiniveśo na kārya ityāha | asāre vatāyamityādi
| sāratvāvagrahābhāvādasāraḥ | dvitīyavikalpārthamāha | namaskartavyāsta ityādi | kalyāṇamitrādisamparigraheṇa
yuktā  ye prajñāpāramitāyāṃ caranti,te namaskaraṇīyā ityanena samparigrahābhāvavikalpo
nirastaḥ | tṛtīyavikalpārthamāha | ye ceha gambhīrāyāṃ prajñāpāramitāyāmityādi
| na ca tāṃ dharmatāṃ sākṣātkurvantītyanena pratipattiviśeṣajñāpanāt pratipattivaikalyavikalpābhāvo
darśitaḥ | caturthavikalpārthamāha | atha khalvāyuṣmānityādi | na sākṣātkurvantīti
| yadbodhisattvānāṃ bhūtakoṭerasākṣātkaraṇaṃ naitadduṣkaramadhigame svātantryalābhāditi
bhāvaḥ| ataḥ parapratyayagāmitvavikalpo nirastaḥ | pañcamavikalpārthamāha | idantu
devaputrā ityādi | satvān vineṣyāma iti | māyopamatve'pi sarvadharmāṇāṃ sattvavineyārthamavyāvṛttigamanayogenānyayānagamanābhāvena
cānuttarabodhyadhigamaprasthānātsarvākārajñātoddeśāparibhraṃśenoddeśanivṛttivikalpavirahaḥ
sūcitaḥ | ṣaṣṭhavikalpārthamāha | ākāśaṃ sa
devaputrā ityādi | tathaiva tatkasya hetorityāśaṅkyāha | ākāśaviviktatayetyādi | sattvānāṃ
kṛtaśaḥ sannāhaṃ sannahyanta iti | ākāśopamanikhilasattvadhātuvinayanārthaṃ sannahanenāprādeśikamārgavyāpārakathanāt
prādeśikakāritravikalpaviveko'rthātkathitaḥ | saptamavikalpārthamāha
| ākāśena sa ityādi | sattvānāmākāśasvabhāvopagamanajñāpanādanenādhigamanānātvavikalpābhāvo
darśitaḥ | aṣṭamavikalpārthamāha | ayañca sannāha ityādi | sattvānāmarthāya sannahanena
prekṣāpūrvakāritvāt sthānagamanājñānavikalpāsaṃśleṣo darśitaḥ | navamavikalpārthamāha
| sā cātyantatayetyādi | tathaiva tatkasya hetorityāśaṅkyāha | sattvaviviktatayetyādi |
pāramārthikadravyānupalambhādrūpādīnāṃ māyopamatā'nugantavyā | yāvadityanena dvādaśāyatanādiparigrahaḥ
| tathāgatādyadhigamadharmāṇāmapi śūnyatvātsarvadharmaviviktatā | upasaṃharannāha
| evaṃ devaputrāḥ sarvadharmaviviktatā draṣṭavyeti | evamanupalambhadeśanāyāmanavasādāccaraṇamityādi
| evaṃ devaputrāḥ sarvadharmaviviktatāyāmityādi | anuttrāse ko heturityāha
| kiṃ kāraṇamityādi | kartṛkarmakriyānupalambhātpariharati | viviktatvāditi | upasaṃharannāha
| anena bhagavannityādi | etaduktam | śūnyatvādevamebhyatīti bhetavyānāmabhāvādyato
na saṃsīdati | tataścarati mukhyato niryāṇasvabhāvāyāṃ prajñāpāramitāyāmevañca pṛṣṭhato niryāṇavikalpāpoho
darśitaḥ syāt | etaduktam | saṃsāranirvāṇānyataraprapātitvena śūnyatādhigame
kalyāṇamitropāyakauśalavikalatvena saṃparigrahābhāve samastajñeyāvaraṇāpratipakṣatvena
pratipadvaikalye tathāgatādyupadeśasāpekṣatvena parapratyayagāmitve sarvasattvāgratāmahattvādyapravṛttatvenoddeśanivṛttau
kleśāvaraṇapratipakṣatvena prādeśikamārgavyāpāre sopalambhena
prathamaphalādyadhigamanānātve sarvāvidyānuśayāprahīṇatvena sthānagamanājñāne mahāyānasarvasaṃgrāhakatvena
sarvākārajñatāsarvanirvāṇapaścādanugamane ca sadoṣatayā grāhyatvena
nivṛttiḥ kāryā | ityevannivṛttipakṣādhiṣṭhānaśrāvakapratyekabuddhasantānopādeyatvasamudbhavo
dvitīyo grāhyavikalpo bodhisattvānāṃ darśanamārge cittacaittapravṛttyavasthāyāṃ praheyastattatpratipakṣāvasthāpratipādanena
vyatirekamukhena pratipādita iti | tathā coktam |bhavaśāntiprapātitvānnyūnatve'dhigamasya
ca |parigrahasyābhāve ca vaikalye pratipadgate

parapratyayagāmitve samuddeśanivartane |prādeśikatve nānātve sthānaprasthānamohayoḥ

pṛṣṭhato gamane ceti vikalpo'yaṃ navātmakaḥ |nivṛttipakṣādhiṣṭhānaḥ śrāvakādimanobhavaḥ

itikathaṃ dravyasatpṛthagjanapuruṣādhiṣṭhānaḥ prathamo grāhakavikalpo navadheti | prathamavikalpārthamāha
| nāpi bhagavan kaścidityādi | grahaṇamokṣaṇavikalpābhāvāditi bhāvaḥ| etadeva
spaṣṭayannāha | tatkasyahetorityādi | dvitīyavikalpārthamāha | api nu khalu punarityādi
| evaṃ carati carati prajñāpāramitāyāmiti | sarvadharmānupalambhadeśanāyāmevamanavasādādinā
yaścarati manasikāravikalpābhāvāt samyak carati jinajananyāmityarthaḥ | tṛtīyavikalpārthamāha
| evaṃ carantaṃ bodhisattvamityādi | evaṃ carantaṃ namasyantīti | traidhātukaśleṣavikalpavirahānubhavatvaprāptyā
namaskurvanti | caturthavikalpārthamāha | ye'pi te subhūte'prameyeṣṭhityādi
| buddhacakṣuṣā paśyantīti sthānavikalpavivekādviśiṣṭārthotpādanābhiprāyeṇa
nirūpayanti,kāryaniṣpādanādanugṛhṇanti,bhavyatārūpeṇāvadhāraṇāt samanvāharanti | tathāgatānugrahādeva
praśnayannāha | ye ca khalu punarityādi | pūrvavattatkasya hetorityāśaṅkyāha
| ye subhūta ityādi | etadeva vistārayannāha | tiṣṭhantvityādi | pañcamavikalpārthamāha |
dvābhyāmityādi | aparityaktā bhavantītyanenābhāvābhiniveśavikalpo niṣiddhaḥ | sarvadharmāścānena
śūnyatāto vyavalokitā bhavantītyanena bhāvābhiniveśavikalpaśca pratikṣiptaḥ | ṣaṣṭhavikalpārthamāha
| aparābhyāṃ subhūta ityādi | dharmavastuprajñaptivikalpo mayā prahatavya
ityuktārthasya niṣpādanādyathāvādī tathāvādī tathākārī ca bhavati | ata eva ca samanvāhriyate
| saptamavikalpārthāha | evañcarataḥ subhūta ityādi | yaduta prajñāpāramitāvihāreṇeti
| saktivikalpaprahāṇakāritvādasya vihārasyeti bhāvaḥ | etadeva spaṣṭayannāha | tatkasya hetorityādi
| samāhitāsamāhitabhedādviharanniti bodhavyam | pramuditāṃ bhūmimārabhya yāvat
samantaprabhābuddhabhūmyadhigamalābhādyathākramaṃ nātho bhaviṣyasītyādyekādaśapadāni vācyāni
| upasaṃharannāha | evaṃ te devaputrā ityādi | tathaiva tatkasya hetorityāśaṅkyāha | etena
hi subhuta ityādi | yasmādyathoktavihāreṇa viharato bodhisattvasya buddhā bhagavanto nāmādikīrtanadharmadeśanāpūrvakamudānamudīrayanti,tasmādutsāhaṃ
vardhayiṣyantītyarthaḥ | etadeva
dṛṣṭāntena spaṣṭayannāha | tadyathāpi nāmetyādi | sarvabodhisattvānāmānantyānnāmagrahaṇāśakyatvādatidiśannāha
| apareṣāmityādi | śākyamunitathāgatabuddhakṣetrapraśaṃsanārhā bodhisattvā
na vidyanta iti cedāha | evameva subhūta ityādi | etaduktam | yathāhaṃ svabuddhakṣetrāvasthitabodhisattvotsāhanāyāparatathāgatakṣetrāvasthitabodhisattvānāṃ
nāmādikīrtanaparo
dharmaṃ deśayāmyevameva te'kṣobhyādayo'pi tathāgatā madbuddhakṣetrāvasthitabodhisattvānāṃ
nāmādikīrtanaparā dharmaṃ deśayantīti | aṣṭamavikalpārthamāha | kiṃ sarveṣāmevetyādi
| no hīdamiti | parihāravacanaṃ vivṛṇvannāha na subhūta ityādi | kintarhi ye'vinivartanīyā
iti | pratipakṣavikalpavigamādye'ṣṭabhyādibhūmāvavinivartanīyatāṃ prāptā ityarthaḥ | navamavikalpārthañcāha
| santi bhagavannavinivartanīyānityādi | vidyanta ityāha | santi subhūta
ityādi | etadeva te punaḥ katama ityāśaṅkya pratipādayannāha | ya etarhītyādi | akṣobhyasyeti
vacanaṃ bāhulyena tadbuddhakṣetre pariśuddhasantatīnāmutpādāt anyānapyatidiśannāha |
ye'pi te subhūta ityādi | ratnaketubodhisattvagrahaṇaṃ tatsamānajātīyabodhisattvopalakṣaṇaparaṃ
jñeyam | prativiśiṣṭakalyāṇamitrādiparigrahabalenācalāyāṃ bhūmerapi prākkathañcidyathecchagamanavyāghātavikalpavirahādṛddhivaśitāṃ
prāptā ye'kṣobhyādibuddhakṣetre bodhisattvā
viharanti te'vinivartanīyān sthāpayitvā nāmādikīrtanaviṣayā vidyanta ityarthaḥ | etaduktam
| yathāvat saṃvṛtyā grahaṇamokṣaṇe tattvato'manaskāreṇa manaskaraṇe dharmatayā traidhātukopaśleṣaṇe
śūnyatā'navasthānenāvasthāne'nabhiniveśena sarvābhiniveśe dravyasadbhāvena sarvadharmaprajñaptau
tattvajñānāsaktyānabhiniveśapūrvakasaktau samatābhāvanā'pratipakṣatayā
pratipakṣe samyagavijñātaprajñāpāramitatvena yathecchagamanavyāghāte ca pāramārthikabhāvābhiniveśena
dravyasannevātmā grāhakaḥ pravartata ityevaṃ pṛthagjanasambandhī prathamo grāhakavikalpo
navaprakāro bodhisattvānāṃ darśanamārgaprayogāvasthāyāṃ praheyaḥ,tatpratipakṣāvasthāpratipādanena
vyatirekamukhena pratipādita iti | tathā coktam -grāhakaḥ prathamo jñeyo
grahaṇapratimokṣaṇe |manaskriyāyāṃ dhātūnāmupaśleṣe trayasya ca

sthāne cābhiniveśe ca prajñaptau dharmavastunaḥ |saktau ca pratipakṣe ca yathecchaṃ ca gatikṣatau

itikathaṃ prajñaptisatpuruṣādhiṣṭhāno dvitīyagrahaṇavikalpo navadheti | prathamavikalpārthamāha
| punaraparaṃ subhūta ityādi | adhimuñcantīti | sarvasattvāgratādyuddeśagamanābhiprāyeṇānutpattikāḥ
| śāntā iti vā sarvadharmān manasikurvanti | na ca tāvat prakarṣavatīmanutpattikadharmakṣāntimavinivartanīyavaśitāprāptiṃ
cādhigatā bhavantītyevamuddeśāniryāṇavikalpābhāvo
darśitaḥ | dvitīyavikalpārthamāha | yeṣāṃ khalu punarityādi | prahīṇā teṣāṃ śrāvakabhūmiḥ
pratyekabuddhabhūmiścetyanena mārgāvadhāraṇavikalpābhāvamāha | buddhabhūmireva teṣāṃ
pratikāṃkṣitavyetyanenāpi svamārgāvadhāraṇavikalpaviraho darśito'nyathā viparyāsasadbhāvena
buddhabhūmerasambhavāt | tṛtīyavikalpārthamāha | te'pi vyākariṣyante'nuttarāyāmityādi |
pūrvavattatkasya hetorityāśaṅkyāha | yeṣāṃ hi subhūta ityādi | evaṃ prajñāpāramitāyāñcaratāmiti
| utpādanirodhavikalpavivekenānuttiṣṭhatāmityarthaḥ | caturthavikalpārthamāha | punaraparaṃ
subhūta ityādi | avinivartanīyatāyāṃ sthāsyantīti | ye bodhisattvāḥ kāṃkṣādikamakṛtvā
vistareṇa śravaṇādikaṃ kariṣyantīti teṣāñcāntike brahmacaryacaraṇādikamanuṣṭhāsyanti
te'pi saṃyogaviyogavikalpavirahādavinivartanīyatve sthāsyantītyarthaḥ | pañcamavikalpārthamāha
| kaḥ punarvādo ya enāmityādi | rūpādisthānavikalpānupalambhena ye tvadhimucya prajñāpāramitāṃ
tathatvāya ca sthitvā buddhatvanimittaṃ sattvebhyo dharmaṃ deśayiṣyanti,te nitarāmavinivartanīyatve
sthāsyantīti pūrveṇa sambandhaḥ | ṣaṣṭhavikalpārthamāha | yadā bhagavaṃstathatetyādi
| yatsubhūta ityādinā tadvacanamanūdya pariharannāha | na subhūte tathatāvinirmukto'nya
ityādi | dharmadhātusvabhāvatvāt sarvadharmāṇāṃ tathatāvyatiriktānyadharmānupalambhe
sati naiva kaścitparamārthatastathatāyāṃ sthāsyati,saṃvṛtyā punargotravipraṇāśavikalpavirahātsthāsyantīti
bhāvaḥ | paramārthamevādhikṛtya spaṣṭayannāha | tathataiva tāvadityādi
| saptamavikalpārthamāha | na subhūte tathatā'nuttarāmityādi | tattvato na tathatā nānyo
vā dharmo bodhimabhisambudhyate kintu saṃvṛtyā prārthanā'bhāvavikalpavirahāt prārthayitavyavastūpalambhenābhisambudhyata
iti matiḥ | aṣṭamavikalpārthamāha | na subhūte tathatā
dharmaṃ deśayatīti | tattvato na tathatā dharmaṃ deśayatyapi tu saṃvṛtyā hetvabhāvavikalpavirahāddhetusadbhāvena
deśayatītyabhiprāyaḥ | navamavikalpārthamāha | so'pi subhūte nopalabhyate
yo dharmo deśyeteti | pratyarthikadharmopalambhavikalpābhāvena deśyamānadharmānupalambha
ityarthaḥ | etaduktam | śrāvakādiniryāṇatvena yathoktoddeśāniryāṇe hitāhitaprāptiparihāratvena
mārgāmārgāvadhāraṇe saṃvṛtikāryakāraṇabhāvenotpādanirodhe nirantaretarapratibhāsatvena
samastavastusaṃyogaviyoge vyomāvasthitaśakunisadṛśarūpādisthāne,bodhicittotpādādidvāreṇa
śrāvakādigotravināśe tathatāprativiśiṣṭadharmābhāvenābhilāṣābhāve paramārthasatyāśrayeṇa
hetvabhāve'tyantamātsaryadharmatayā pratyarthikamārādivastūpalambhe ca tāttvikabhāvābhiniveśena
prajñaptisannevātmā grāhakaḥ pravartata ityevamāryāṇāṃ sambandhī dvitīyo grāhakavikalpo
navaprakāro darśanamārgacittacaittapravṛttyavasthāyāṃ bodhisattvānāṃ praheyastatpratipakṣāvasthāpratipādanena
vyatirekamukhenokto bhavati |tathā coktam |yathoddeśamaniryāṇe
mārgāmārgāvadhāraṇe |sanirodhe samutpāde vastuyogaviyogayoḥ

sthāne gotrasya nāśe ca prārthanāhetvabhāvayoḥ |pratyarthikopalambhe ca vikalpo grāhako'paraḥ

itisyādgrāhyavikalpo na grāhakavikalpa iti | catuṣkoṭikam | tatra prathamā koṭiḥ yadviṣayapratibhāsā
grāhyākāravijñaptiḥ | dvitīyā tvekakṣaṇikī grāhakākārā | tṛtīyā saiva kṣaṇāntare
| caturthī tadākāravinirmuktā prajñāpāramiteti | syāt gotrameva na gotravikalpa iti paścātpādakaḥ
| yastāvadgotravikalpo gotramapi tat tadyathā pratipakṣasamudāgamakāle gotram | syādgotrameva
na  gotravikalpaḥ tadyathā samudāgacchadgotramiti | syāt samudāgamavikalpo nālambanavikalpa
iti pūrvapādakaḥ | yastāvat samudāgamavikalpaḥ ālambanavikalpo'pi saḥ tadyathā
samudāgacchataḥ samyagālambane prayogaḥ | syādālambanavikalpa eva na samudāgamavikalpastadyathā'pariniṣpannamālambanamiti
| anayā diśā śeṣo'bhyūhyaḥ | darśanamārge vipakṣaṃ sapratipakṣameva
nirdiśya yanmahābodhipariniṣpattaye darśanamārgo yena trividhakāraṇena sahita
iṣyate | tadidānīṃ vaktavyamiti | mahābodhau darśanādimārgasandarśanenānyeṣāṃ pratiṣṭhāpanaṃ
prathamaṃ kāraṇaṃ kathayannāha | gambhīrā bhagavannityādi | pūrvavattatkasya hetorityāśaṅkyāha
| na ca nāma bhagavannityādi | sarvadharmānutpāde'pyavalayanādikamakṛtvā'nuttarāṃ
bodhiṃ saṃvṛtyā boddhukāmāste duṣkarakārakā ityutsāhapravedanādbodhau darśanādimārgasaṃdarśanānyeṣāṃ
pratipāditā syāt | paramārthasamāśrayaṇena kiñcidduṣkaramityāha | yatkauśikaivamityādi
| subhāṣitatvena praśaṃsayannāha | yadyadevāryasubhūtirityādi | na kvacitsajjatīti
| na kvacidabhiniveśate | svoktārthaṃ draḍhayannāha | kaccidahamityādi | dharmasya cānudharmamiti
yathā praṇihitasya śūnyatādharmasya pratipattiḥ | sādhūktamityāha | yatkhalu tvamityādi
| tathaiva tatkasya hetorityāśaṅkyāha | yadyadeva hītyādi | etadeva kuta iti | tatkasya
hetorityāśaṅkyāha | subhūtirhi kauśiketyādi | kāmādidhātutraye pratyekaṃ mṛdumadhyādhimātrakleśaprahāṇakāriṇoḥ
darśanamārgasya śūnyatārūpeṇa darśitatvādyathākramaṃ prajñāpāramitāmapi
tāvannopalabhyata ityārabhya yāvaddharmameva tāvannopalabhyata iti navapadāni vācyāni
| sāmānyena sarvadharmāṇāṃ kāryakāraṇayoranupalambhādyathāsaṃkhyaṃ sarvadharmaviviktavihāraḥ,sarvadharmānupalambhavihāraśca
grāhyaḥ | yadyevaṃ bodhisattvaiḥ samāna eva śrāvakāṇāṃ
vihāra iti cedāha | yaḥ khalu punarityādi | teṣāmiti tathāgatavihāravyatiriktānāmanyeṣāmanena
vihāreṇa vihartavyamiti | bodhisattvavihārānuśaṃsakathanenaiva mahābodhau darśanādimārgasandarśanā'nyeṣāṃ
nigaditā syāt |abhisamayālaṅkārālokāyāṃ prajñāpāramitāvyākhyāyāṃ sāraparivarto
nāma saptaviṃśatitamaḥ ||

