ekādaśaparivarttaḥ |

guṇānantaraṃ ke punaḥ prayogāntarāyakarā doṣā yeṣāṃ parivarjanena prayogā bhāvayitavyā ityantarāyakarān
doṣān vaktumāha | guṇā ime bhagavannityādi | kecit punariti kiyantaḥ punarityarthaḥ
| prativacanamāha | bahūnīti | tathāpi kiyadbahu mārakarma na jñāyata ityāha | kiyadrūpāṇīti
| kiyat saṃkhyāvacchinnasvabhāvāni bahūni | ṣaṭcatvāriṃśaddoṣā iti pratipādayan kṛcchraprāptiṃ
tāvadāha | teṣāmityādinā | cireṇa pratibhānamiti | dīrghakālena mātari jñānotpādaḥ
| atyāśupratibhānatāṃ vaktumāha | tadapītyādi | kṣipratarotpādena paurvāparyānirūpaṇādadṛḍhībhūtaṃ
jñānamutpadyamānaṃ vikṣepsyate | prajñāpāramitāto bhraśyate | kāyadauṣṭhulyaṃ
kathayannāha | te vijṛmbhamāṇā ityādi | tatra kāyaparāvartanādvijṛmbhayantaḥ | mahāṭṭahāsādikaraṇāddhasantaḥ
| svenāṅgena tatpratibaddhena vā parāpabhrajanāduccagdhayantaḥ iti
vācyam | cittadauṣṭhulyaṃ pratipādayannāha | vikṣiptacittā ityādi | anyonyavijñānasamaṅgina
iti parasparaṃ samālambitarañjanīyavastuvijñānāḥ | ayogavihitasvādhyāyāditāṃ nirdiśannāha
| parasparamupahasanta ityādi | likhiṣyantītyupalakṣaṇāt svādhyāyādikaṃ grāhyam | vaimukhyanimittagrahitāṃ
kathayannāha | na vayamatra gādhamityādi | śrutacintāmayajñānāviṣayatvāt
yathākramaṃ na gādhaṃ nāsvādañca labhāmaha iti yojyam | na no'treti | no'smākam | yāvadbhiścittotpādairaprasādabahulairaprakrāmanti,tāvataḥ
kalpān saṃsārasya yogāpattaye grahīṣyantīti
| kimatra kāraṇamiti | tatkasmādityāśaṅkyāha | imāṃ hītyādi | hetubhraṃśaṃ vaktumāha
| punaraparamityādi | āhārikāmiti | utpādikām | vivarjyotsṛjyeti prayogāśayābhyāmiti vācyam
| parīttabuddhaya iti svalpabuddhayaḥ | yathābhūtaparijñāyā mūlamiti samyagdharmāvabodhasya
pradhānaṃ kāraṇam | praśākhāmiti śrāvakayānādikam | praṇītāsvādabhraṃśaṃ nirdiśannāha
| tadyathāpi nāmetyādi | niryuktikamevedamiti | tatkasya hetorityāśaṅkyāha | nahi te'lpabuddhaya
ityādi | kathaṃ buddhavacane'pi śrāvakayānādau pratipattirnindyata iti |  tatkasya
hetorityāśaṅkyāha | na hi subhūta ityādi | pratiṣiddhācaraṇānnindyata ityarthaḥ | damayiṣyāmaḥ
śamayiṣyāmaḥ parinirvāpayiṣyāma iti padatrayaṃ prayogadarśanabhāvanāmārgeṣu yathākramaṃ
veditavyam | śrāvakapratipattiṃ pratiṣidhya bodhisattvapratipattyarthamāha | api tu khalu
punarityādi | na ca tairmantavyamiti | sarvasattvārthaṃ sarvakuśalamūlābhisaṃskārairnotkarṣaḥ
kāryaḥ | uttamayānabhraṃśaṃ pratipādayannāha | tadyathāpi nāmetyādi | hastinaṃ labdhveti
| sparśādinopalabhya prakāśamityālokaṃ | upanidhyāyediti | nirūpayet | no hīdamiti
| hastipadādvarṇasaṃsthāne grahītumaśakyatvānnaivetyarthaḥ | uddeśabhraṃśaṃ vaktumāha | tadyathāpi
nāma subhūte ratnārthika ityādi | pramāṇānavabodhānnāvagāheta | no hīdamiti | ratnoddeśamahāsamudrabhraṃśānnaiva
paṇḍitaḥ | prati saṃlapanamiti | kāyādivivekaḥ | dṛṣṭa evetyādi
| pratyutpanne janmanyanāgatotpattiṃ prati hetumakṛtvā kleśebhyaḥ svacittamapanīya pradīpavannirvṛtiṃ
karomi | nanu sarvopadravāspadajanmanirodhe kathaṃ pravṛttirvāryata iti
| tatkasya hetorityāśaṅkyāha | mahāyānasamprasthitā hītyādi | mahāyānasaṃprasthitatvena jagadarthakaraṇāya
kṛtasannāhānāmupāyakauśalabalena janmasambhave'pyupadravābhāvādityarthaḥ
| alpotsukatāyāmiti | tāvanmātrasantoṣo lābhasatkārasya bandhanatvena kathamevaṃ niṣidhyata
iti | tatkasya hetorityāśaṅkyāha | lokapariṇāyakā hītyādi | etaduktam | "ātmābhiniveśenāvagrahe
kleśavardhanāllābhasatkāro vardhanam | yadā tu dānādibhiḥ parānāvarjya padmavattatrāsaktaḥ
sārathibhāvena lokārthakārī bhavettadā na kaściddoṣa iti | prathamaṃ daśakaṃ hetuphalasambandhabhraṃśaṃ
kathayannāha | ye ca khalu punarityādi | etadeva spaṣṭayannāha | tadyathāpi
nāmetyādi | palagaṇḍa iti takṣakaḥ | palagaṇḍāntevāsīti tacchiṣyaḥ,vaijayantasya
prāsādasyeti | sumerutalamadhye sudarśanaṃ nāma nagaraṃ sauvarṇam | dairdhyeṇārdhatṛtīyayojanasahasrapramāṇamekaikaṃ
pārśvam | ucchrayeṇa ddhyardhayojanam | tatra nagarasya madhye
śakrasya vaijayanto nāma prāsādo dairdhyeṇārdhatṛtīyayojanaśatapramāṇamekaikaṃ pārśvamucchrayeṇa
yathāśobhaṃ vaijayantaprāsādaḥ | cirakṣiprabhedena kartukāmo nirmātukāma iti padadvayam
| no hīdamiti | sūryācandramasorvimānādyathāyogaṃ pañcāśatsaikayojanādvaijayantasyādhikapramāṇatvena
hetuphalānurūpaviparyayasūcanānnaivetyarthaḥ | niruttarabhraṃśaṃ vaktumāha
| tadyathāpi nāma subhūte kaścidevetyāha | tatra varṇo gauratvādi | saṃsthānaṃ dīrghatvādikam
| lakṣaṇādisampattejaḥ | ākāśagamanādikamṛddhiḥ | nimittamasādhāraṇaṃ vastunaścihnam
| varṇādisādṛśyamātropalambhena vipralabdhabuddhitvādapratibalaḥ | nanu śrāvakayāne'pi tathāgatatvaprāpakakaruṇādidharmanirdeśāt
kathaṃ tena sarvākārajñatā paryeṣaṇīyeti | tatkasya
hetorityāśaṅkyāha | dhanvako hītyādi | sarvākārānirdeśānnirdiṣṭo'pyaviśiṣṭa ityarthaḥ | dharmasambhoganirmāṇakāyatrayabhraṃśena
yathākramaṃ cakravartiśatarasabhojanānardhamaṇiratnadṛṣṭāntāḥ
| bahuvidhaviṣayavikalpapratibhānotpādaṃ kathayannāha | punaraparamityādi | caturvidhadoṣapratipādanārthamāha
| śakyetyādi | no hīdamiti tattvato māyopamajñānatvāditi matiḥ
| likhiteti maṃsyanta iti | likhanābhiniveśaḥ | asatīti veti | abhāvābhiniveśaḥ | akṣareṣu
vā prajñāpāramitāmabhinivekṣyanta iti | akṣarābhiniveśaḥ | anakṣareti | anakṣarābhiniveśaḥ
kathitaḥ | janapadādimanaskāraṃ nirdiśannāha | punaraparaṃ subhūte prajñāpāramitāyāmityādi
| tatra deśo magadhādiḥ | ekagṛhādiko  grāmaḥ | aṣṭādaśaprakṛtivāso nagaram | vaṇigbahulasthānaviśeṣo
nigamaḥ | cāturvarṇyādhyastapradeśo janapadaḥ | campādiviṣayo rāṣṭraḥ |
rājñāmāvāsadeśo rājadhānī | ākhyānaṃ jātakamālādi | gulmasthānaṃ ghaṭṭasthānaṃ pariṣkāraviśeṣaḥ
| viśikhā'paṇavīthī | śivikā yāpyayānam | priyāpriyavyatyastaḥ priyāpriyaviyogaḥ |
itikartavyatā satatakaraṇīyatā | gulmākṣadarśanaṃ ghaṭṭasthāne pāśakādidarśanam | śeṣaṃ sugamatvānna
vibhaktam | lābhasatkāraślokāsvādanaṃ pratipādayannāha | punaraparaṃ subhūte bodhisattvānāmityādi
| lābhasatkāraślokāsvāda iti | tatra lābho ratnādiprāpti satkāraḥ śrīpaṭṭabandhanādiḥ
| śloko yaśasteṣāmanubhavanamāsvādaḥ | amārgopāyakauśalamārgaṇaṃ vaktumāha
| punaraparaṃ subhūta ityādi | śūnyatādipratisaṃyukteṣu kathaṃ na spṛheti | tatkasya hetorityāśaṅkyāha
| kiñcāpītyādi | dvitīyaṃ daśakam | amī tāvadasya pravṛttasyāntarāyāḥ kathitāḥ
| samprati punaḥ pravṛtteḥ pūrvameva visāmagryo vaktavyā iti | chandakilāsavaidhuryārthamāha
| punaraparaṃ subhūte dhārmaśravaṇika ityādi | chanda ityabhilāṣasampannaḥ | kilāsītyālasyopeto
vīryarahita iti yāvat | chandaviṣayabhedavaidhuryārthamāha | punaraparaṃ subhūte
dhārmaśravaṇikaśchandika ityādi | tatrādhikārārthapratipattyā gatimān | tāvanmātrārthāvagamānmatimāna
| medhāyogāt smṛtimān | deśāntaraṃ kṣepsyata ityanena śrotuśchandaviṣayāddaiśikasya
bhinnacchandaviṣayatvamāveditam | rūpamityādyukte rūpādiskandhāparijñānānnodghaṭitajñaḥ
| rūpaṇālakṣaṇaṃ rūpamityādyabhidhāne tadarthānavabodhānna vipañcitajñaḥ | rūpaṃ dvidhā
viṃśatidhetyādyuccāreṇa tadarthānavagamādanabhijñaḥ | yathoktavaidhuryameva spaṣṭayannāha
| punaraparaṃ subhūte dharmabhāṇakaścetyādi | dharmadaiśikaśrāvaṇikayordātukāmadeśāntaragantukāmatvena
bhinnaviṣayachandatvāt | lābhagauravālpecchatāvaidhuryārthamāha | punaraparaṃ
subhūte dharmabhāṇakaścāmiṣaguruka ityādi | anenaiva hārakeṇa yogāyogau kathitau | tathā
hi tayoryathākramaṃ lābhādikagurutvena dhūtaguṇāyogo'lpecchatāditvena ca dhūtaguṇayogo
deśitaḥ | kalyāṇākalyāṇadharmatvārthamāha | punaraparamityādi | tatra kalyāṇadharmatvena
śrāddhastadvaiparītyenāśrāddhaḥ | anenaiva hārakanirdeśena tyāgamātsaryamuktam | tathā hyarthaṃ
parityaktukāma iti śrāvakaṇikatyāgaḥ | na vā bhāṣitukāmaḥ iti | daiśikasya mātsaryaṃ
vihitam | anenaiva ca dānāgrahaṇaṃ kathitam | tathā hi pūrvavacchrāvaṇikasya dānaṃ daiśikasya
punaralpechatā vetyagrahaṇamāveditam | udghaṭitajñavipañcitajñārthamāha | punaraparamityādi
| arthamavaboddhukāma iti | udghaṭitajñatvenārthaṃ pratipattukāmaḥ | dharmāntarāyikatayeti
| sarvadharmapratikṣepasaṃvartanīyatayā | na sambhaviṣyanti | pustakatādirūpeṇa nāvatariṣyantīti
| vipañcitajñatvena tasyāvabodhamārgaṃ na gamiṣyanti | aprāptadharmabhāṇina
iti | aprāptadharmabhāṇakasya | prativāṇīti | na mayā śrotavyamiti pratikūlavacanam | sūtrādidharmābhijñā'nabhijñārthamāha
| punaraparamityādi | bhāṣitukāma iti | sūtrādidharmābhijñatayā
vaktukāmaḥ | acchandika iti | teṣāmeva sūtrādidharmāṇāmanabhijñatayā śravaṇārthamabhilāṣarahitaḥ
| ṣaṭpāramitāsamanvāgamā'samanvāgamāviti | mārakarmānenaiva hārakeṇoktam| tathā
hi bhāṣitukāma ityanena sattvānugrahāśayatayā ṣaṭpāramitāsamanvāgamaḥ | acchandika ityanena
ca vairūpyāśayatayā dānādiviyogaḥ | kathita iti tṛtīyaṃ daśakam | upāyakauśalānupāyakauśale
dhāraṇīpratilambhāpratilambhau likhitukāmatā'likhitukāmatau vigatāvigatakāmādicchandatve
ca śrāvaṇikamādiṃ kṛtvā pratipādayannāha | punaraparaṃ subhūta ityādi | middhādigurukatvenāśrotukāmatayā
śrāvaṇikasya pratiṣedhaviṣayaṃ samanvāgamādikaṃ daiśikasya ca bhāṣitukāmatvena
samanvāgamādikamapratiṣedhaviṣayamuktaṃ veditavyam | yathoktamevārthaṃ daiśikamādiṃ
kṛtvā nirdiśannāha | punaraparaṃ subhūte dharmabhāṇaka ityādi | apāyagativaimukhyārthamāha
| punaraparaṃ subhūte prajñāpāramitāyāmityādi | evaṃ duḥkha ityādi | āvīcijvālādiduḥkhā
nārakāḥ | parasparabhakṣaṇādiduḥkhā tiryagyoniḥ | kṣutpipāsādiduḥkhāḥ pretāḥ | viṣṇucakrādibhayāḥ
sarvāsurāḥ | jātyādidukhāḥ sarvasaṃskārāḥ | ihaiva duḥkhasyāntaḥ karaṇīya ityanantaramevaṃ
śrutvā sattvārthanimittamapāyagatau vaimukhyaṃ kariṣyantīti śeṣaḥ sugatigamanasaumanasyārthamāha
| punaraparamityādi | tatrāśāśvataṃ prabandhocchedāt | anityaṃ kṣaṇikānityatayā
| duḥkhaṃ saṃskāraduḥkhatāyogāt | vipariṇāmadharmakaṃ vipariṇāmaduḥkhasambhavāditi
| tadevaṃ sarvamaśāśvatamityādi | sarvaṃ hi saṃskṛtamanityamityādervyākhyānamityavasātavyam
| saṃvegamāpatsyanta iti | prathamaphalādisugatyabhilāṣeṇa bodhicārikāvimukhatāṃ kariṣyanti
| pūrvaṃ bāhulyena śrāvaṇikaṃ paścāddaiśikaṃ niyamya vaidhuryamākhyātam | idānīṃ punaḥ
pūrvaṃ daiśikaṃ paścāt śrāvaṇikaṃ niyamya vaidhuryamucyate'ntarāyānupūrvyaniyamajñāpanārtham
| tatra ekākiparṣadavacaratvārthamāha | punaraparaṃ subhūte ye'pi bhikṣavo dharmabhāṇakāsta
ekākitābhiratā bhaviṣyanti | ye'pi dhārmaśravaṇikāste'pi parṣadgurukā bhaviṣyantīti
| anubandhakāmānavakāśadānatvārthamāha | te'pi dharmabhāṇakā evaṃ vakṣyantītyādi | anubhatsyantīti
| anubandhayiṣyanti | na cāvakāśaṃ dāsyantīti | prajñāpāramitāṃ dāsyāmītyuktā
taddānāya nāvasaraṃ kariṣyanti | āmiṣakiñcitkābhilāṣatadadātukāmatārthamāha | sa ca dharmabhāṇaka
ityādi | te ca na dātukāmā iti | arthaśrāvaṇikā na dātukāmāḥ | jīvitāntarāyadiggamanārthamāha
| tena tena gamiṣyatītyādi | durbhikṣa iti bhaktarahitatvena duṣprāpabhikṣaḥ
| ayogakṣema iti | iṣṭāvāptiyogaḥ nirupadravatvaṃ kṣemaḥ | tadubhayābhāvādayāgakṣemaḥ | jīvitendriyanirodhājjīvitāntarāyaḥ
| tasmiṃśca pradeśe jīvitāntarāyo'pi bhavediti | anantarāyāṃ
diśaṃ gaccheyurbhavanta iti śeṣaḥ | iti caturthaṃ daśakam | durbhikṣadiggamanāgamanārthamāha
| sa ca dharmabhāṇakastānityādi | kacciditi kadācit | nānubhatsyantīti nānugamiṣyanti
| caurādyākulitadiggamanāgamanārthamāha | punaraparaṃ subhūte ityādi | tatra janturvṛścikādiḥ
| duṣṭagraho vyāḍaḥ,pretādiramanuṣyāḥ,kāntāraṃ bhayasthānaṃ,sarīsṛpaḥ sarpaḥ,māṃsāśī
yakṣādiḥ kravyādaḥ,pratyudāvartsyanta iti nivartiṣyante | kulāvalokanadaurmanasyārthamāha
| punaraparaṃ subhūte dharmabhāṇako bhikṣurmitrakuletyādi | upasaṃhārārthamāha | iti hi
subhūte māra ityādi | mārabhedaprayogaṃ kāraṇapraśnenāha | kimatra bhagavannityādinā | udyogamāpsata
iti | mahāyānādvibhettuṃ yatnaṃ kariṣyati | tathā copāyena ceṣṭiṣyata iti | pūrvoktaprakāravyatirekeṇopāyena
vighnārthaṃ yatiṣyate | kāraṇanirdiśannāha | prajñāpāramitā
nirjātā hītyādi | prativarṇikopasaṃhārārthamāha | punaraparaṃ subhūte māra ityādi | aparasūtrānulomanātsūtrāgatam
| svasminnarthaviniścayādisūtre dṛśyamānatvātsutraparyāpannam | jananīsadṛśasūtropasaṃhāreṇa
saṃśayotpādanātsaṃśayaṃ prakṣepsyati | kalpitādisvabhāvatrayāparijñānādalpabuddhikān
mandabuddhikān parīttabuddhikāniti yathākramaṃ vācyam | tadeva kathayannāha
| andhīkṛtāniti | ayathāviṣayaspṛhotpādanaṃ vaktumāha | punaraparaṃ subhūta ityādi
| bhūtakoṭiṃ sākṣātkarotīti śrāvakaniryāṇamadhigacchati | niyamādanena tatrābhilāpo janyata
iti ṣaṭ doṣāḥ | kiyantaṃ mārakarmaprakāraṃ nirdiśyāparamatidiśannāha | evaṃ subhūte māra
ityādi | bahupratyarthikamahāratnodāharaṇena pūrvoktameva samarthayannāha | evametadbhagavannityādi
| bahupratyarthikatve kiṃ kāraṇamiti | tatkasya hetorityāśaṅkyāha | yaduta durlabhatvādityādi
| sādhūktamityāha | evametatsubhuta ityādi | bahvantarāyatve'pi tathāgatasāmarthyādeva
labhyata ityāha | kiñcāpi subhūta ityādi | tathāgatasāmarthyaparikalpane ko heturiti
| tatkasya hetorityāśaṅkyāha | māro'pi hītyādi |

abhisamayālaṅkārālokāyāṃ prajñāpāramitāvyākhyāyāṃ mārakaparivarto nāmaikādaśaḥ ||

