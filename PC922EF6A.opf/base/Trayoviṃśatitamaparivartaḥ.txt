pañcamaviśiṣṭakuśalamūlasamanvāgamātmakavṛddhyarthamāha | tena khalu punarityādi | bālajanottrāsakalatvādākāśagambhīratayā
gambhīrā | hetuphalabhāvarahitatvena yathākramaṃ viviktatvāddudṛśā
śūnyatvādduranubodhā | darśanabhāvanāviśeṣamārgotpādanārthaṃ yathāsaṃkhyaṃ śikṣiṣyante,pratipatsyante,yogamāpatsyanta
iti vācyam | saṃvarasattvārthakriyākuśaladharmasaṃgrāhakatrividhaśīlaskandhānāṃ
vipakṣadharmarahitatvādakhaṇḍenetyādi padatrayam | teṣāmevānukūladharmasadbhāvātparipūrṇenetyādyaparaṃ
padatrayamiti kecit | kāyikavācikamānasāvidyābhāvādakhaṇḍācchidrākalmāṣaḥ
| śrutacintābhāvanājñānasampannatvātparipūrṇaḥ pariśuddho'śavalaḥ śīlaskandha
ityapare | kṣāntisampannā ityādi padatrayaṃ duḥkhavāsanāditrividhakṣāntibhedāt
| ālabdhavīryā ityādipadacatuṣṭayamālambhaparikarmapratyavekṣāpratipattivīryabhedāt | dhyānārāmā
ityādi ṣaṭpadāni | anāgamyadhyānāntaraprathamadvitricaturthadhyānābhidhamayogāt | pūrvavattatkasya
hetorityāśaṅkyāha | yo hi bodhisattva ityādi | ṣaṣṭhasarvadevanikāyopasaṃkramasvabhāvavivṛddhyarthamāha
| evaṃ śikṣamāṇañca prajñāpāramitāyāmityādi | ahamapīti śakraḥ
| notpatsyanta iti | tathāgatādyadhiṣṭhānāditi bhāvaḥ ||

abhisamayālaṅkārālokāyāṃ prajñāpāramitāvyākhyāyāṃ śakraparivarto nāma trayoviṃśatitamaḥ ||

