ekaviṃśatitamaparivartaḥ |

mārādhiṣṭānenāpakramaṇe sati nedamaṣṭamaṃ liṅgamityāha | tatra khalu punarityādi | tathaiva
tatkasya hetorityāśaṅkyāha | māro hītyādi | acirayānasamprasthitasyeti | mūrdhābhisamaye'dhunā
pravṛtasya svarūpamahattvādbalavattaraṃ,kāryanivartakatvātejovataraṃ,gauravākaraṇādavamaṃsyate,hāsyasthānīyatvāduccagdhayiṣyati
| atiśayoktyabhidhānādullāpayiṣyati | nindākaraṇātkutsayiṣyati
| vairūpyaniścāraṇātpaṃśayiṣyati | mānasyotpādanaviśeṣādhānānmānaṃ janayiṣyati
| mānaṃ sañjanayiṣyati | tathaivātimānamānātimānābhimānabhedena padaṣaṭkaṃ mānaṃ vardhayiṣyati
| mānaṃ saṃvardhayiṣyati | mānaṃ stambhayiṣyati | māna mupastambhayiṣyati | mānaṃ
vṛṃhayiṣyati | mānamupavṛṃhayiṣyatīti yathākramaṃ yojyam | mithyāmānakaraṇānmānamutpādayiṣyati
| sa tena mānenetyādi | hīnādahaṃ śreyān sadṛśena vāsadṛśa iti cittonnatirmānaḥ | sadṛśādahaṃ
śreyān śreyasā vā sadṛśa ityatimānaḥ | śreyasaḥ śreyānahamiti mānātimānaḥ | aprāptādhigame
prāptyabhiprāyādabhimānaḥ | aguṇavato'pi guṇavānahamiti mithyāmānaḥ | dūrīkariṣyati
sarvajñatāmityādi | etaduktam | mānena dūrīkariṣyati sarvajñatāṃ trisarvajñatāatmikām
| atimānamānātimānābhimānairyathākramaṃ dūrīkariṣyatyanuttaraṃ buddhajñānaṃ sarvākārābhisambodham
| svayambhūjñānaṃ mūrdhābhisamayam | sarvajñajñānamanupūrvābhisamayam | mithyāmānena
ca dūrīkariṣyatyanuttarāṃ samyaksambodhimekakṣaṇābhisambodhapūrvakaṃ dharmakāyābhisamayamiti
| na seviṣyata ityādi | padatrayaṃ śrutādijñānotpādanārtham | kalpitaparatantrapariniṣpannasvarūpaparijñānārthaṃ
vā yathāsaṃkhyaṃ yojyam | prasaṅgānmārakarmaprabhedaṃ nirdiśan
mṛdumārakarmārthamāha | punaraparamityādi | nāmāpadeśeneti tannāmakathanena | nāmādhiṣṭhāneneti
mātrādināmavyapadeśena tathaiva tatkasya hetorityāśaṅkyāha | tava hīdaṃ nāmadheyamityādi
| tatra grāmaṃ parityajya krośamātreṇāvasthānādāraṇyakaḥ | gṛhītapiṇḍapātasamādānatvātpaiṇḍapātikaḥ
| rathyākarpaṭacīvaratvena pāṃśukūlikaḥ | samastaṃ bhaktādikamādāya bhojanātpaścātkhalubhaktikaḥ
| ekāśanopaveśena yatheṣṭaṃ paribhogādekāśanikaḥ | yathā saṃstīrṇakarpaṭādau
śayanādyāthāsaṃstarikaḥ | saṃghāṭayāditricīvaramātratvātraicīvarakaḥ | śmaśāne
sthitatvena śmāśānikaḥ | tathā vṛkṣamūlikaḥ | niṣadyathā rātrau sthānānnaiṣadyikaḥ | uparyāvaraṇābhāvenābhyavakāśikaḥ
| dhṛtorṇācīvarāditvena nāmatikaḥ | adhikābhilāṣābhāvādalpecchaḥ
| tāvanmātreṇa santoṣātsantuṣṭaḥ | āpattirahitatvena praviviktaḥ | alpecchatvādapagatapādabhrakṣaṇaḥ
| pūrvavattatkasya hetorityāśaṅkyāha tathā hītyādi | madhyaṃ mārakarmārthamāha
| taṃ ca māra ityādi | tathaiva tatkasya hetorityāśaṅkyāha | tathā hi tavetyādi | adhimātrakarmāthamāha
| tasya khalu punarityādi | pūrvavattatkasya hetorityāśaṅkyāha | tathā
hītyādi | sadbhūtatve kathaṃ punaridaṃ mārakarmetyāśaṅkyāha | ye khalu punarityādi | tathaiva
tatkasya hetorityāśaṅkyāha | ye hītyādi | pradhānabuddhatvāvasthānāmavyākaraṇena mārakarmārthamāha
| punaraparamityādi | tatra prayogādyavasthāsu yathākramamanuvartitamanuvitarkitamanuvicāritam
| śrutamayādijñānena veti kecit | tadubhayaṃ tulayitveti | yattena vicintitaṃ,yacca
māreṇa nirdiṣṭaṃ nāmadheyaṃ tadetadubhayaṃ sameti saṅgacchata iti nirūpya maṃsyata
iti sambandhaḥ | tathaiva satyatve kathaṃ mārakarmetyāśaṅkyāha | yāni ca mayetyādi |
evaṃ nāmāpadeśena bodhisattvānāṃ tiraskāriṇo durlabhā bodhirityādi | sacetpunarityādi | saṃdhāvya
saṃsṛtyeti | pāpadeśanayātmānaṃ nirmalīkṛtya nirabhimānatāṃ prāpyetyarthaḥ | etadeva
spaṣṭayannāha | yadi cāsāvityādi | tatra vidūṣaṇāpratipakṣeṇa vigarhiṣyati | samudācārapratipakṣeṇa
vāntīkariṣyati | svaparopekṣalajjayā jugupsiṣyati | āśrayabalāt pratiniḥsrasyati
| pratyāpattibalāt pratideśayiṣyati | dīrghakālalabhyatvena durlabhā tathaiva tatkasya
hetorityāśaṅkyāha | tāvadgurutaraṃ hītyādi | parāpamānasamutthatvena yasmānmananāpattisthānaṃ
tāvadgurutaraṃ ,yena bodhidurlabhā bhavati,na tvasambhavinītyarthaḥ | tathā hi ye pratipakṣasannidhāvapacayadharmāṇaste
sambhavadatyantonmūlanadakṣapratipakṣāstadyathā kanakamalādayaḥ
| yathoktadharmāṇaśca sarva eva saddharmāvaraṇādaya ti nyāyānniḥśeṣaṃ kṣayaṃ yātyeva
mananāpattisthānam | yatpunaḥ praṇaśyantītyādi vacanaṃ tadasatyāṃ pratipakṣabhāvanāyāmiti
jñeyam | anyathā yuktivirodho bahutarasūtrāntavirodhaśca syāt | niyatavacanamapyetenaiva
vyākhyātam | aniyatavacanaṃ punarasatyāmapi pratipakṣabhāvanāyāṃ kādācitkaphalatvādityavasātavyam
| mananāpattisthānasya gurutvamevaṃ dṛṣṭāntena spaṣṭayannāha | tadyathāpi nāmetyādi
| catasro mūlāpattaya iti | vadhasteyamaithunānṛtasaṃjñitāḥ pradhānāpattayaḥ | bhikṣusaṃvarabhraṃśādabhikṣuḥ
śrāmaṇeratvābhāvādaśramaṇaḥ | upāsakabhāvaviyogādaśākyaputrīyaḥ |
janmāntare'pyadhigamābhavyatvādgurutarāpattiriyaṃ mananāpattiḥ | atigurutvamāvedayannāha |
tiṣṭhantvityādi | pañcebhya iti tathāgataduṣṭacittarudhirotpādādibhyaḥ | gurutara iti | mānasahagatacittotpādasaṃkhyāvacchinnanarakavāsānubhavanāt
| nāmāpadeśenaivaṃ mārakarma nirdiśya
vivekaguṇenāpi mṛdu mārakarmārthamāha | punaraparamityādi | tatra vanaprastho vanaviśeṣaḥ
| paścādvipratisāritvena yāvatsamādheranadhigamādapariśuddhakāyavāṅmanaskarmāntastadviparyayātpariśuddhakāyavāṅmanaskarmāntaḥ
| tathaiva tatkasya hetorityāśaṅkyāha | tathā hītyādi
| madhyamārakarmārthamāha | kiñcāpītyādi | imaṃ vivekamiti | prajñāpāramitopāyakauśalyātmakaṃ
niḥśrita ityādi | mṛdumadhyādhimātrāvagrahabhedāttatra viveke'raṇyavāsādau yathākramaṃ
niḥśritaālīno'dhyavasitastenaivātmotkarṣādadhyavasāyamāpannaḥ | pūrvavattatkasya hetorityāśaṅkyāha
| yaḥ subhūta ityādi | tena vivekeneti | tenāraṇyavāsādinā vivekena viharannasmin
bodhisattvaviveke mahopāyakauśalādau na saṃdṛśyate | adhimātramārakarmārthamāha |tamenamityādi
| saṃkīrṇavihāreṇeti | śrāvakādimanaskāropetatvāt | ākīrṇavihāreṇeti | mahāyānādvahirgatavihāratvāt
| anyairbodhisattvairaspṛśyatvādbodhisattvacaṇḍālaḥ | svaparabodhisattvavidūṣaṇādbodhisattvadūṣī
| bāṅmātreṇa bodhisattvacaryābhyupagamādbodhisattvapratirūpakaḥ
| bodhisattvadharmaviyogādbodhisattvaprativarṇikaḥ | bodhisattvasaṅghopaghātādbodhisattvakāraṇḍavakaḥ
| akalpikaparibhogāccauraḥ | tathaiva tatkasya hetorityāśaṅkyāha | abhimānapatitā
hītyādi | pāpadharmayogādaviśuddhadharmāṇaḥ | kalyāṇamitravirahādanācāryaḥ | anyathāvāditvādanāryadharmāṇaḥ
| navamasvayamabhijñāparākramakalyāṇamitrasevanaliṅgārthamāha |
yasya khalu punarityādi ||

abhisamayālaṅkārālokāyāṃ prajñāpāramitāvyākhyāyāṃ mārakarmaparivarto nāmaikaviṃśatitamaḥ ||60||

