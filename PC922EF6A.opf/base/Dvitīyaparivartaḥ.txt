dvitīyaparivartaḥ |

sarvākārajñatādhigamo na vinā mārgajñatāparijñāneneti mārgajñatāṃ vaktumāha | tenetyādi | tena
samayena mārgajñatākathanakāle punarbhūyo'pi śakraḥ sanniṣaṇa iti sambandhaḥ | kimbhūta
ityāha | devānāmindraḥ prabhustasyāmeva yathopavarṇitāyāṃ parṣadi sannipatitaḥ | kṛtakāyādisāmagrīko
vihitasamyakpraṇāmo vā svāsane niṣaṇaḥ samupaviṣṭaḥ | kuberadhṛtarāṣṭravirūpākṣavirūḍhakāścatvāro
lokapālāḥ | sahe lokadhātāvā samantāt patiḥ sahāpatirnāyako devaputro
brahmāpi caturthadhyānaprabhavaḥ | "saṃvartanyaḥ punastisro bhavantyagnyambuvāyubhiri"ti nyāyādyathākramaṃ
prathamādidhyānatrayasya vināśena tasyaiva cirasthāyitayā patitvābhimānādityeke
| apare tvanyathānyatarasattvasyābhāsvaradevanikāyāccyutvaikākinaḥ śūnye brāhme vimāne
samutpannasyāhovatānye'pi sattvā ihopapadyeranniti praṇidhānānantaraṃ puṇyādikṣayādapareṣāṃ
kākatālīyanyāyena tatra samutpāde'hameṣāmīśvara ityādyabhimānātprathamadhyānatṛtīyabhūmiko
brahmā sahāpatiriti varṇayanti | tatraivaṃ parṣatsannipāte mārgajñatotpattiṃ prati
yogyatā'pādanāya devādīnāṃ svakarmajaprabhāyāstathāgataprakṛtiprabhābhirmalinīkaraṇatā nihatamānasantāne'dhigama
utpadyata iti jñāpanāya kṛtā'to vakroktyādhāraḥ kathita ityāha | yo'pi
cetyādi | svakarmavipākajaḥ svaśubhakarmavāsanānirjāto'vabhāso raśmyālokaḥ | caśabdāt
kāyādirapi | anubhāvena śaktiviśeṣeṇa | tejasā prabhārūpeṇa | adhiṣṭhānena sānnidhyenetyeke
|

kāyavāṅmanovyāpāraraśmibhedādvā'nubhāvādipadatrayamityapare | abhibhūto dhyāmīkṛto'bhūt | athetyādi
| evaṃ malinīkaraṇena lokapālatvādyabhimānanirāsānantaramityathaśabda ānantarye |
imānīti pratyakṣarūpāṇi | antikāditi sakāśāt | prajñāpāramitāmiti mārgajñatātmakām | śrotukāmānīti
| śrautena jñānenāvadhārayitukāmānīti | keṣāṃ sambandhinīmityāha | bodhisattvānāṃ
mahāsattvānāmiti | upadeśamityādi | śravaṇāvasthāyāṃ granthadhāraṇāya śikṣaṇamupadeśaḥ |
cintāvasthāyāṃ gṛhītārthāvismaraṇamavavādaḥ | bhāvanāvasthāyāṃ pūrvopārjanānuśāsanī | etat
sarvaṃ bodhisattvānām | kathaṃ śrotukāmānītyāha | tatkathamityādi | sthātavyamityādi | padatrayaṃ
yathākramaṃ śravaṇādyavasthāsu veditavyam | evamabhyarthitaḥ subhūtirvigatābhimāna
evotpādita bodhicitto mārgajñatādhigame bhavya iti viṣayapratiniyamadvāreṇāha | tena hītyādi
| yasmādeva śrotukāmāni tena kāraṇenopadekṣyāmi kathayiṣyāmi | cittamiti | śūnyatākaruṇāgarbhamiti
bhāvaḥ | triyānavyavasthānamābhiprāyikaṃ na lākṣaṇikamiti nyāyādanuttarasamyaksambodhiparyavasāna
eva sarvo jana ityato vītarāgetarayogināpi buddhatvaprāptaye mārgajñatā
bhāvanīyeti vyāptimādarśayituṃ śrāvakayānādipratipannānāmanuttarasamyaksambodhyabhājanatvenāniyatagotrāṇāṃ
prathamato mahābodhāvākarṣaṇārthamanyeṣāñca pravṛttānāṃ sandhāraṇārthamityābhiprāyikaṃ
vacanamāha | ye tvavakrāntā ityādi | tuśabdo'vadhāraṇe | ya evāvakrāntāḥ
sarvathā'dhigatāḥ samyaktvaniyāmaṃ svaśrāvakādidarśanādimārgaṃ na te bhavyā yogyā buddho
bhaveyaṃ jagato hitāyetyanuttarasamyaksambodhinimittaṃ cittamutpādayitum | yatra bālo'pi janaḥ
saktastatra kathaṃ viditāryamārgāḥ śrāvakā na śaktā iti | tatkasya hetorityāśaṅkyāha
| baddhasīmāna ityādi | svamārganirdagdhaniḥśeṣatraidhātukotpattikleśāvaraṇatayā yasmātte
śrāvakāḥ saṃsārasrotaso janmapravāhādbaddhasīmāno'nutpatidharmatayā kṛtamaryādāstato'bhavyā
eva te punaḥ punarabhīkṣṇaṃ saṃsaraṇāya janmagrahaṇāya | tataścānuttarāyāṃ samyaksambodhau
cittamutpādayitumabhavyā iti sambandhaḥ | etaduktam |

yāvat saṃsāravāsasthā bhavanti varasūrayaḥ |

tāvat sattvārthamatulaṃ śaktāḥ kartumanirvṛtāḥ ||

iti vacanāt | punarjanmagrahaṇe sati dānādinā sattvārthakriyāyāmabhyāsādbodhicittaṃ suviśuddhaṃ
tathāgatapadaprāpakamupajāyate | ato mahāśrāvakāḥ samucchinnakleśatayā punarjanmākhyamūlakāraṇānivṛttyā
tādṛgvidhaṃ cittaratnaṃ kāryātmakaṃ notpādayituṃ śaktā nirhetukatvaprasaṅgāt
| bālāḥ punaryathoktavikalakāraṇasadbhāvena saknuvantyeveti yuktarūpamevaitadvacanaṃ
kathamābhiprāyikamityāha | api tvityādi | api tuśabdo nipātaḥ prastāve'thaśabdārthe vartate
| teṣāmiti mahāśrāvakāṇāṃ vakṣyamāṇānumodanāmanaskāreṇānumode'numodayāmi | kimanumodase
| ityāha | sa cedityādi |

yadi te mahāśrāvakā bodhicittānyutpādayeyustānyanumode'hamiti sambandhaḥ | kathaṃ pratikṣipyānumode
sa cetyāha | nāhamityādi | yadi nāma vineyaviśeṣāpekṣayā''bhiprāyikaṃ vacanaṃ prāguktavānaham
| tathāpi na punaḥ kuśalamūlasya bodhicitaprabhavabuddhatvasyāntarāyamasambhavitvena
vicchedaṃ mahāśrāvakāṇāṃ karomi | kathaṃ na karomītyāha | viśiṣṭebhya ityādi | yasmādviśiṣṭebhyaḥ
kalyāṇamitrādibhyo viśiṣṭatamā eva bodhicittādayo dharmā adhyālambitavyāḥ pratikāṃkṣitavyāḥ
| dagdhapunarbhavakleśānāmapi ca śrāvakapratyekajinānāṃ kathaṃ tāsu tāsu
gatiṣu janma na virudhyata iti na vaktavyam | yasmādyo'nanyasattvaneyasya jantorabhiratipūrvako
hīnasthānaparigrahaḥ | sa samyagātmasnehavato duḥkhasukhatyāgāptivāñchāpūrvakastadyathā
kāmināṃ strīguṇaparigrahastathā ceśvarādyanadhiṣṭhitasya jantorabhiratipūrvako graho'yaṃ
garbhasthānaparigraha ityevaṃ svabhāvahetunā kleśānāṃ traidhātukotpattiṃ prati sāmarthyaṃ
pratipādyate | mahāśrāvakāstu sopadhinirupadhisaṃjñakaṃ bodhidvayaṃ labdhvā bhavādurukaruṇāprajñāvaikalyenotrastamānasāḥ
pūrvāvedhākṣiptāyuḥsaṃskāraparikṣayānnirvāṇāsambhave'pi
pradīpanirvāṇaprakhyanirvāṇasaṃjñino vyativṛtatraidhātukajanmānaścyuticittānantaraṃ pariśuddheṣu
buddhakṣetreṣṭhanāśrave dhātau samāhitā eva padmapuṭeṣu jāyante | tataste'mitābhādisambuddhabhāskarakararaikliṣṭatamohānaye
prabodhitā bodhicittamutpādya muktyavasthāyāṃ narakādicārikāmiva
gatiṃ gacchantaḥ krameṇa bodhisambhāraṃ sambhṛtya lokaguravo bhavanti ityāgamānniścitamiti
| punarbhavakleśakāraṇanivṛttyā traidhātukotpattikāryaṃ nivartate natvanāśravadhātūtpattiriti
kathaṃ virodhastasmāt sarvasmin yāne sarvathaikamahāyānasamavasaraṇadeśanaiva
nyāyyā lakṣyate | evañcāryasaddharmapuṇḍarīkasatyakīparivartādiṣu pāṭhaḥ sunīto bhavati
| "bhaviṣyasi tvaṃ śāriputrānāgate'dhvani samyaksambuddhaḥ"| tathā "ekaṃ hi yānaṃ dvitīyaṃ
na vidyate"ityādi | punaruttrāsaparivarjanārthaṃ keṣāñciddaśadharmakaratnameghādiṣvekayānadeśanārtho
nītārtha iti bhagavataivaṃ spaṣṭīkṛtaḥ | laṅkāvatāre coktaṃ "nāsti mahāmate
śrāvakayānikānāṃ śrāvakayānena mokṣo'pi tu mahāyānaparyavasānikā eva te"ityādi | tathāryanāgārjunapādāstanmatānusāriṇaścaikayānanayavādina
āhuḥ |

labdhvā bodhidvayaṃ hyete bhavāduttrastamānasāḥ |

bhavantyāyukṣayāttuṣṭāḥ prāptanirvāṇasaṃjñinaḥ ||

na teṣāmasti nirvāṇaṃ kintu janma bhavatraye |

dhātau na vidyate teṣāṃ te'pi tiṣṭhantyanāśrave ||

akliṣṭājñānahānāya paścādbuddhaiḥ prabodhitāḥ |

sambhṛtyā bodhisambhārāṃste'pi syurlokanāyakāḥ ||

iti | tadevaṃ sarvākāraramaṇīyatattvanirdeśādāryasubhūtau samupajātabahumānānāṃ prasādopabṛṃhaṇāya
bhagavānāha | sādhvityādi | agocaro'pyevamartho vispaṣṭavāgbhiḥ pratyakṣeṇeva prakāśyata
iti vismaye sādhu sādhviti dvirabhidhānam | yadi vā svavivakṣitasya vyaktaṃ dyotanāt
praharṣe punaḥ sādhuriti vacanaṃ śobhanamevaitadyadvadasīti | khaluśabdo'vadhāraṇe | yaḥśabdo
nipāto yasmādarthe vartate | kvacitpustake yaditi pāṭhaḥ | yasmāttvamekayānadeśanayā
bodhisattvānāṃ svapakṣasthirīkaraṇenotsāhaṃ dadāsi nānānayavādinastvāryāsaṅgapādāstadanusāriṇaścānyathā
vyācakṣate | yetvavakrāntā ityādi vākyaṃ nītārthamapi tu khalvityādivacanaṃ
neyārthamato vyāptyartho buddhagotrakānadhikṛtyeti |

tathā |

ākarṣaṇārthamekeṣāmanyasandhāraṇāya ca |

deśitā niyatānāṃ hi sambuddhairekayānatā ||

ityādinā ca sūtrāntaravirodhaṃ pariharanti | pūrvasminnekayānadeśanāpakṣe ye śrāvakādibodhyadhigamapūrvikāṃ
mahābodhimadhigacchanti te tāvatkālaṃ vyapadeśena śrāvakādigotrakā vyapadiṣṭāḥ
| prathamatastu pramuditābhūmyadhigamānukrameṇānuttarabodhibhājo mahāyānagotrakā iti
gotrabhedo na vidyata ityalaṃ prasaṅgena | idānīṃ mārgajñatāyāḥ svabhāvaṃ kāritrañca kathayannāha
| kṛtajñairityādi | niṣpāditopakārasmaraṇadakṣāḥ kṛtajñāḥ | nanu viśeṣamārgādinā'parisamāptakāryatvāt
kriyamāṇopakārāḥ kathamevaṃ vadantīti | tat kasya hetorityāśaṅkyāṃha |
paurvakāṇāṃ hītyādi pūrvakā eva paurvakāḥ | prajñāderākṛtigaṇatvena svārthe taddhitavidhānāt
| asmadarthe'smākaṃ prayojanena kṛtenetyarthaḥ | śrāvakayānapuraḥsarasya dharmacakrasya
pravartanāditi matiḥ | yathetyasmadartha iti sambandho yadi vā yathā'vavadita iti | brahmacaryamabrahmacaryādviratiḥ
|

vṛttasthaḥ śrutacintāvān bhāvanāyāṃ prayujyate |

ityanena yathāsambhavaṃ pañcaśikṣāpadādikatvaṃ kathayati | bodhāyānuttarabodhinimittam | carannityāsaṃsāraṃ
sattvārthakaraṇapravṛttatvenotpāditabodhicittasya sarvathā mārgajñatayā kleśāprahāṇamityasyāḥ
svabhāvena kleśavaśitāmāsādya dīrghakālaṃ pratipadyamānaḥ sannityanena
svabhāvaḥ kathitaḥ | anyathā'paripūrṇaiva bodhicaryā syāditi matiḥ | avavadito yathāvavādena
dānādiṣu pāramitāsu | avavādaḥ kṛto'vavādi to'vavādaṃ dattvā'vavādakaḥ kṛta iti vyutpattiḥ
| kvacidavavādita iti pāṭhaḥ sugamaḥ | anuśiṣṭo'nuśāsanyā | tatreti teṣu śrāvakeṣu kvacidavasthāyāñcarateti
| yathoktasvabhāvasya bhūtakoṭerasākṣātkaraṇena prajñopāyakauśalena
ca dānādibhiraparigṛhītāsamādāpitāparimocitasattvaparigrahaṇasamādāpanaparimocanādikarma
kurvatā sambhṛtasambhāreṇeti kāritramāveditamanyathā'dhigamānupapattyā | anuttaraṃ tāthāgataṃ
jñānamutpāditamadhigatam | evaṃ dṛṣṭāntamāvedya dārṣṭāntikamarthamāha | evamityādi | evamiti
tathetyarthaḥ | apiśabdānna kevalaṃ bhagavatā'smābhirapi mahāśrāvakairavavādānuśāsanībhyāmevānugrahaparīndanānyāyenānuparigrahītavyā
anuparivārayitavyāśca | tathottarottaraparipākārthaṃ
saṃparigrahītavyāḥ saṃparivārayitavyāśceti | caśabdo'vadhāraṇārthaḥ | ko'tra
pratibandho yathā bhagavān pūrvaṃ bodhisattvāvasthāyāṃ śrāvakairanuparigṛhīto bhavadbhirapi
śrāvakairanye bodhisattvāstathānuparigrahītavyā iti | tatkasya hetorityāśaṅkyāha | asmābhirapītyādi
| ayamāśayo yathā pūrvaśrāvakaiḥ svabuddhānāṃ bodhisattvāvasthāyāmasmadarthe brahmacaryacaraṇaṃ
jātamiti pūrvakṛtopakārāvabodhakāraṇena teṣāṃ pratyupakāracikīrṣayā tadantike'smadarthaṃ
brahmacaryaṃ caran bhagavān bodhisattvāvasthāyāṃ priyatamaḥ śākyamuniranuparigṛhītaḥ
| asmābhirapi śrāvakaiḥ śākyādhirājasya bodhisattvāvasthāyāmasmadarthe brahmacaryacaraṇaṃ
jātamiti pūrvakṛtopakārāvabodhakāraṇena bhagavataḥ pratyupakārābhiprāyādyuṣmadantike'nāgatasattvārthaṃ
brahmacaryaṃ bodhisattvāḥ priyatamāścaranto'nuparigrahītavyāḥ | evaṃ
hi vayaṃ bhagavataḥ kṛtajñā iti | evamanuparigrahe kiṃ bhavatītyāha | kṣipramityādi |
abhisambhotsyante'dhigamiṣyanti | kvacidabhisambudhyanta iti pāṭhaḥ | sa tu nahi tadānīmevābhisambudhyante'nuparigṛhītā
iti ,cintyamityeke | avikalakāraṇasampattyā kāryodayavivakṣāyāṃ
vartamānanirdeśa ityaparaḥ | yathoktameva dhyāmīkaraṇādikaṃ pratipattavyam | tathācoktam
|

dhyāmīkaraṇatā bhābhirdevānāṃ yogyatāṃ prati |

viṣayo niyato vyāptiḥ svabhāvastasya karma ca ||1 iti |

ādhārādikamevamabhidhāya śrāvakamārgārthamāha | atha khalvāyuṣmānityādi | tena hīti | yasmānmārgajñatādhikāre
svamārgaparyantagatimāsādya yānāntaravineyasattvārthaṃ pratyasākṣātkaraṇena
sahetukamārgopadeśaparicayakauśalyāt sarvamārgāḥ paripūrayitavyā bodhisattvena tasmāt
kāraṇācchrāvakamārgaṃ bhāṣiṣye'haṃ kauśika śṛṇviti sambandhaḥ  yathā deve varṣatyapyavāṅmukhe
ghaṭe na  kiñcidapyudakaṃ praviśati tadvattvamavāṅmukho bhūtvā'pratipattyā mā śṛṇvityāha
| sādhu ceti | yathottānāśucighaṭe yadudakaṃ praviśati tat sarvamaśucībhavatyakāryopagataṃ
tadvattvaṃ viparītapratipattyā śrutamaśucīkurvan mā śṛṇvityāha | suṣṭhu ceti | yathottānaśucichidraghaṭaṃ
praviśatyudakaṃ na tu tiṣṭhati tadvattvamasthirapratipattyā mā śṛṇu kintu
tathā śṛṇu yathā paṭutarānubhavadvāreṇa cetasi sthirībhavatītyāha | manasi kurviti | evaṃ
hi śravaṇaṃ saphalamityācāryavasubandhuḥ | madhyastho'rthīvabhūtvā śṛṇviti yathākramamāha
| sādhu ca suṣṭhu ceti | tathaiva vicārako bhūtvā nirūpayetyāha | manasi kurviti | anena
śrotṛlakṣaṇamāveditamityāryadevaḥ | bhāṣiṣye'haṃ ta iti tavānugrahāya prakāśayiṣyāmi |
kathaṃ bhāṣiṣya ityāha | yathetyādi | yathā yena prakāreṇa prajñāpāramitāyāṃ śrāvakamārgasvabhāvāyāṃ
sthātavyaṃ pratipattavyam | evamabhyupagamyedānīmāha | śūnyatāyāmiti | duḥkhādicaturāryasatyasambandhināmākārāṇāmanupalambhe
sāmānyoktāvapi viśeṣapratītiḥ pūrvācāryasampradāyādyanusāreṇa
bhavatīti nātra sandehaḥ | tadayaṃ saṃkṣepārthaḥ | tatrodayavyayadharmitvenānityataḥ
| sāśravasya vastunaḥ pratikūlatvena duḥkhataḥ | evaṃ kṛtvā'nityo'pyāryamārgo'nāśravatvenāryāṇāmapratikūla
iti nāsya duḥkhatvaprasaṅgaḥ | pareṇātmanā śūnyatvādanātmataḥ
| svayamanātmatvena śāntata iti duḥkhasatyākārāḥ | phalasyeva bījaṃ mūlahetutvena rogataḥ
| phalasamudayatvena gaṇḍataḥ | duḥkhapratyayatvena śalyataḥ | duḥkhaparamparāprabhavatvenātyarthaghātādanyata
iti samudayasatyākārāḥ | pratyarthikabhūtatvena parataḥ | pratyarthikabhāvasya
pralopadharmatvāt pralopadharmata iti | tayoreva duḥkhasamudayayoḥ pratyekaṃ nirvedākārau
| svarūpānavasthitatvena calataḥ | hetvanapekṣasya prakṛtyaiva bhaṅguratvena prabhaṅgurata
iti | tayoreva pratyekaṃ virāgākārau | aihikāmutrikātaṅkasthānatvena bhayataḥ
| rakṣaḥprabhṛtīnāmupakramagamyatvenopasargataḥ | mahābhūtasaṃkṣobhāśanipātādyupakramāspadatvenopadravataśceti
tayoreva pratyekaṃ nirodhākārāḥ | evañca kṛtvā''ryaśrāvako nirvide virāgāya
nirodhāya ca pratipanno bhavatītyāgamārthaḥ kathitaḥ syāt | kleśavisaṃyogatvena nirātmataḥ
| duḥkhapraśamatvena śāntataḥ | sukhaśucivastutvena viviktataḥ | nityahitavastutvena
śūnyānimittāpraṇihitānabhisaṃskārata iti nirodhasatyākārāḥ | nirvāṇapurapariprāpaṇārthena
mārgataḥ | niḥśeṣakleśapratipakṣarāśibhāvena nyāyataḥ | cittasyāviparyāsapratipādanārthena
pratipattitaḥ | nirabhiniveśanityasthānagamanena nairyāṇikata iti mārgasatyākārāḥ | tathāca
satyamunā krameṇa mahāyāne kecidākārāḥ paryāyataḥ kecicca svarūpato nirdiṣṭā iti nāśrāvakamārgatvaprasaṅgaḥ
| tataścaiṣāṃ caturāryasatyasaṅgatānāṃ svabhāvānupalambhabhāvanayā
mārgajñatādhikāre śrāvakāṇāṃ mārgo bodhisattvena parijñeya iti | asya cārthasaṃkṣepasya
pañcaviṃśatisāhasrikāyāṃ spaṣṭamupalabhyamānatvānna vipratipattiḥ kāryā | tathācoktam |

caturṇāmāryasatyānāmākārānupalambhataḥ |

śrāvakāṇāmayaṃ mārgo jñeyo mārgajñatānaye ||2||iti

śrāvakamārgamabhidhāyaivamuṣmārthamāha | tena hītyādi |

yasmānnirvedhabhāgīyādhigamapurvakaṃ catuḥsatyaparijñānaṃ tasmādbodhisattvenoṣmādhigamārthaṃ
rūpaṃ rūpasvabhāvena śūnyam | evaṃ vedanādayo yā ca rūpasya śūnyatā yā ca vedanādīnāmadvayametadadvaidhīkāramityabhedato
bhāvanīyam | ayañcārtho mahāsannāhasannaddhena bhavitavyamityanena
kathitaḥ | tathāhi madhyamāyāṃ jinajananyāmuktam | "kiyatā bodhisattvo mahāsannāhasannaddho
bhavati | iha subhūte bodhisattvaḥ śūnyatayā sarvadharmānabhedataḥ pratyavekṣata"ityādi
|| tathācoktam |

rūpādiskandhaśūnyatvācchūnyatānāmabhedataḥ |

uṣmāṇaḥ

iti mūrdhārthamāha | na rūpe sthātavyamityādi | upalambhayogeneti bhāvaḥ | eṣāmeva pañcaskandhānāṃ
na cakṣupītyādinā na smṛtyupasthāneṣvityādinā na śrotaāpattiphala ityādinā ca yathākramaṃ
sāśravobhayānāśravavattvena prabhedaṃ darśayatīti hārakārthaḥ | dhātvādīnāñca svarūpalakṣaṇamabhipratītamiti
na likhitam | yāvanna manovijñāna ityatra yāvadgrahaṇena ghrāṇādivijñānātideśaṃ
karoti | na buddhatve sthātavyamityanuttarasamyaksambuddhatve yadyādhārātmake
rūpādau na sthātavyamevaṃ tarhi vyāvṛttiphalatvāt sarvavākyānāṃ rūpādikamiti tādātmyenāvasthānaṃ
prāptamiti kasyacidāśaṅkāniṣedhārthamāha | iti hi na rūpamityādi | itiśabdastasmādarthe
| hiśabdaḥ pūrvavat | tadayaṃ vākyārtho yasmānnyāyato'nupalambhabhāvanayā rūpāderasattvādādhārabhāvanānupapattistasmādeva
ca kāraṇāt svarūpavirahe tādātmyenānyathā copagamo
na yuktarūpaḥ | sannihitavineyajanaviparyāsanirācikīrṣayā tu kathañcidādhārabhāvena nirdeśānna
vyāvṛttiphalamāstheyamato mūrdhādhigamārthaṃ sarvathānupalambhabhāvanā rūpādīnāṃ vidheyeti
| tathācoktam |

anupalambhena teṣāṃ mūrdhagataṃ matam ||3|| iti

yāvanmanaḥsaṃsparśajeti | atra yāvadvacanena cakṣurvijñānādisaṅgrahaḥ | yāvadvijñānadhāturityatra
yāvadupādānenārthatvādiparigrahaḥ | kṣāntyarthamāha | rūpaṃ nityamanityamityādi | anityādipadaṃ
vyākhyātam | tadviparyayeṇa nityādipadaṃ vācyam | vipakṣapratipakṣabhedena duḥkhasatyākāropādānaṃ
pradhānatvāt sarvābhiniveśanivṛttaye kṛtam | śubhamaśubhamiti | śubhaṃ
praśastamaśubhamapraśastam | etacca pariśiṣṭasatyākārasūcanaparam | yadyevaṃ sarvākāravigame
svabhāvaśūnyameva tarhi prāptamityāśaṅkāvāraṇārthamāha | rūpaṃ śūnyamityādi | aśūnyavastupratiṣedhena
śūnyamityucyate | ato yathoditavidhinā vastvabhāvānna nirviṣayapratiṣedho'yukta
iti matiḥ | etaduktam | "kṣāntyādhigamāya rūpādau nityamanityamityādibhirākārairupalambhayogena
sarvathāvasthānaṃ na vidheyamityevambhāvanīyami"ti |

tathācoktam |

kṣāntayasteṣu nityādiyogasthānaniṣedhataḥ | iti

agradharmārthamāha | śrotaāpattiphalamityādi | asaṃskṛtaprabhāvitamiti | tattvato'nutpādasvabhāvatvānmārgasyāsaṃskṛtanirjātaṃ
phalaṃ kāryam | sāmānyenābhiniveśaniṣedhārthamevaṃ nirdiśya
viśeṣeṇāha | śrotaāpanno dakṣiṇīya ityādi | viśiṣṭapuṇyakṣetratvena mukhyato dakṣiṇārhatvāddakṣiṇīyaḥ
| saptakṛtvo bhavaparama iti | kartavyaśeṣatayā pareṇa prakarṣeṇa yāvat saptavārānsaṃsāravāsanimnaḥ
| apariniṣṭhitatvādityādi | aparisamāptakāryatvātsakṛdekavāram |
imam manuṣyalokamāgamya saṃprāpya duḥkhasya rāgādikleśagaṇasyāntaṃ vināśaṃ kariṣyati | tatraivāntarābhavādyavasthāyām
| ihaiveti | yasminneva janmanyarhañjātastasminnevetyarthaḥ |
anupadhiśeṣanirvāṇadhātāviti | na vidyanta upadhayaḥ skandhāḥ sarvarāgādiprahāṇāvaśeṣībhūtatvena
śeṣā yasminnirvāṇe tattathoktam | nirvāntyasminsarve vikalpā iti nirvāṇaṃ tathatā
| tadeva dhātustadālambanabhāvenāryāṇāṃ niṣpatterheturatastasminniti yojanīyam | śrotaāpanna
ityādi | caturvidhaphalasthopādānena nāntarīyakatayā pratipannakāvasthāścatastro'pi grāhyāstena
śrāvakabhūmiraṣṭaprakārā bhavati | yasya ca pudgalasya yāvanmātrakleśaprakāraprahāṇena
pratipannakatvādivyavasthā tatprāgevoktamiti na punarupanyasyate | pratyekabuddha ityādyuddeśapadaṃ
nirdiśannāha | pratyekabuddho'tikrametyādi | ātmānamekaṃ pratinimittabhūtaṃ
svabodhiṃ buddhavān svayamiti pratyekabuddhaḥ naivaṃ śrāvake'pi prasaṅgastasya paropadeśasāpekṣatvāt
| na ca samyaksambuddhe'pi prasaṅgastasya sarvākārajñatāyāḥ sarvasattvārthoddeśena
viśiṣṭatvāt | anena ca navamī pratyekabuddhabhūmiruktā | grāhyārthavikalpaprahāṇena
śrāvakabhūmimatikramyollaṃdhya grāhakārthavikalpāprahāṇenānuttarabuddhabhūmimaprāpyānadhigamya
| tathaiva buddho dakṣiṇīya iti | na sthātavyamiti padaṃ vivṛṇvannāha | buddha ityādi
| pṛthagjanabhūtamiti | adhimukticaryābhūmim | aprameyāṇāmityādi | pratyakṣādipramāṇena pramātumaśakyatvādaprameyāṇām
| ekatvādisaṅkhyārahitatvenāsaṅkhyānām | etena yatra kvacidvinayādau
subhadrāntapratiniyatasattvārthakaraṇamuktam | tadābhiprāyikamityupapannam | yadvātra
lokadhātāvarthakriyāmadhikṛtya taduktamanyatra tu nirmāṇameghaiḥ sarvalokadhātuṣu sattvārthakāraṇādaprameyādivacanamaviruddham
| athavā'nyādevedaṃ prativiśiṣṭaṃ mahāyānasaṃjñitaṃ
yānāntaraṃ gāmbhīryādiyuktamato'tra vilakṣaṇaiva deśaneti na yānāntareṇa saha virodho vācyaḥ
| tathānyatrāpyevaṃjātīyakeṣvartheṣvayameva parihāro grāhyaḥ | sattvānāmarthaṃ kṛtveti
| keṣāṃciddānādibhirabhyudayadharmaṃ niṣpādya parinirvāpyeti śrāvakādinirvāṇe kāṃścinniḥśreyasadharme
pratiṣṭhāpya | śrāvakapratyekabuddhasamyaksambuddhatvaniyatāniti yasya kuśalanirvedhabhāgīyāderadhigamānniyamenābhyudayaniḥśreyasadharmo
prāpyate tatra hetau sthāpanādanyānniyatānniyatagotrasthāniti
yāvat | buddhabhūmāvityanena samantaprabhā daśamī buddhabhūmiḥ
kathitā | buddhakṛtyamiti dharmacakrapravartanam | buddhaparinirvāṇeneti śrāvakādyasādhāraṇaparinirvāṇena
| etacca parinirvāṇamiṣṭaṃ nirmāṇakāyena | kuta etat | āgamādyuktitaśca
| tathā hi ye samagrasthitihetavaste nityamuparatasthitidharmāṇo na bhavanti | yathā
saṃpūrṇadahanendhanādisamagrasthitikāraṇā dhūmādayaḥ | samyagāsaṃsāramavikalasthitihetavaśca
buddhā bhagavanta iti | sthitivicchedavyāpakenāsamagrasthitihetutvena viruddhasya samagrasthitihetutvasyeha
vidhānādvyāpakaviruddhopalabdhiḥ | kathaṃ hetusiddhiriti ceducyate |
sthitihetuvaikalyaṃ sattvārthasaṃpādanaśaktiparikṣayānmahākaruṇāvyapagamādāyuḥsaṃskārāvasthāpanavaśitābhraṃśāñjīvitendriyavipākakarmamaryādānādbuddhavineyasattvābhāvato
vā bhavet |
tatra śāsturavyāhataśaktijñānapratijñānānna prathamo vikalpaḥ | ko hi tasyānyathā khaṅgāderviśeṣaḥ
syāt | dīrghakālābhyāsena śrotriyajoṭiṅganairghṛṇyavatsātmīkṛtatvānmahākṛpāyāḥ |
na yatnena vinā hāniryatnastu nādoṣadarśanādvivṛddhatadrasāsvādalampaṭasya tasyāmeva buddheḥ
pakṣapātāditi | nāpi dvitīyo vikalpaḥ saṃbhavati | ṛddhipādābhyāsakāṣṭhāvasānagamanāt
| na vikalpastṛtīyo'pi yuktisaṅgataḥ | tathā hyuktam | "yasya kasyacidānanda catvāra ṛddhipādā
āsevitā bhāvitā bahulīkṛtā ākāṅkṣan sa kalpaṃ vā tiṣṭhet kalpāvaśeṣaṃ vā,tathāgatasyānanda
catvāra ṛddhipādā āsevitā bhāvitā bahulīkṛtā ākāṅkṣan sa tathāgatakalpaṃ vā tiṣṭhet
kalpāvaśeṣaṃ veti"| jīvitaphalakarmasaṃkṣayo'pi nānalpakalpopacitaprāṇātipātaprativiraterabhyastānantopāyadānapāramitasya
guroḥ sambhāvyate | ayaṃ hi hetuphalayoḥ dharmo yat prakṛṣṭāddhetoḥ
prakṛṣṭaṃ phalamaprakṛṣṭāccāprakṛṣṭamiti | anyathā kāraṇaprakarṣābhyāṃ kārye tadasambhavānnopakāryopakārakabhāvo
bhavet | tadgatabhedānapekṣaṇāt | asti ca śāsturamitajīvitakāraṇamanavadyāmitaparabadhaviratyādīti
kathamabdaśatamapyanavasthānam | sarvasyaivāsya
sarvajñatāphalamiti cet nābhimukhyena dīrghakālajīvitaphalasaṃvarṇanāt | prāṇātipātaviratidānapāramitayorhyanvayavyatirekābhyāmanalpamāyuḥ
phalamupavarṇitam | yaśca yasyābhimukhyena
heturvarṇyate sa paripuṣṭapratyayasamavadhānena | tadutpādayannevānyasyāpi yadi nimittatāṃ
pratipadyate tadā na doṣaḥ | na tvasakṛdviniścitaṃ phalamapahāyānyadutpādayati sakṛdapyatajjanakatvaprasaṅgāt
| kiñca dharmatatvābhyāsavaśādeva sarvākārajñatopajāyate | puṇyasambhārastu
tasya viśiṣṭāśrayotpādanādānuguṇyamāpadyate | tasmāt sāhasamātraṃ puṇyaparikṣayādbhagavato
maraṇavarṇanam | syānmatistathāgatavineyasattvāsambhavāt parinirvāṇamiti | tadatra
cintyam | kiṃ buddharūpavineyā eva sattvā vidyante kiṃ vā rūpāntaravineyā apīti | yadi
pūrvaḥ pakṣastadā śakrādirūpasandarśanavineyajanasambhavāttādrūpyeṇa kinnāvatiṣṭhet | āśrayante
hi dayāvidheyacetasaśceṣṭāntaramapi janahitasampādanāya yathā bhagavataiva cakravartirūpamāsthitam
| na ca śakrādirūpavineyābhāvo'pi jñāpakābhāvāt | śakrādīnāṃ paropakārābhāvaprasaṅgācca
| api ca | ekatra lokadhātau buddharūpavineyajanābhāve'pi lokadhātvantareṣvaparimiteṣu
tadbhāvāt kimasya parinirvāṇam| dhātvantare'pi te na sambhavantīti cet | tadidamajñāpakaṃ
nahīdaṃ paṭhyate kvacit sarveṣveva lokadhātuṣu buddharūpasandarśanavineyāḥ sattvā
na santīti | atha matam | niyamato na santi | sattve hi parārthavṛtteḥ kiṃ parinirvāṇamiti
| nanvidameva na siddhaṃ parinirvṛta iti | yasmādekatra dhātau buddharūpasandarśanavineyāsattve
nirvāṇopadarśanavineyajanānugrahavidhānāyopadarśitanirvṛtirapyanyatrāvikalaṃ jātibodhidharmacakrapravartanādyupadarśayatītyayaṃ
samayaḥ |

yathoktam |

na buddhaḥ parinirvāti dharmo'ntarhīyate na ca |

sattvānāṃ paripākāya nirvāṇaṃ tūpadarśayet |

anyaccānye'pi tāvat sādhavo bodhibhavabhāvinaḥ | kṛpādāridrye'pi satyadhanapālanāya pratijñātārthanirvahaṇamavaśyaṃ
tayā sarvaśaktiparikṣayeṇāpi sampādayanto dṛśyante | tathāgatāstu
sakalasādhujanacūḍāmaṇayaḥ samuttīrṇabhavabhayāḥ sātmīkṛtahrīsatyakṛpādharmāṇo'pratihatajñānaśaktayo
na sampādayantīti kaḥ punaḥ sacetanaḥ śraddadhyāt | pratijñātañca taiḥ sattvānāmatyantaduḥkhanirmokṣaṇam
| tathā hi bhagavatā pūrvaṃ praṇihitam |

anena puṇyena tu sarvadarśitā-

mavāpya nirjitya ca doṣavidviṣaḥ |

jarārujāmṛtyumahormisaṅkulāt

samuddhareyaṃ bhavasāgarājjagat | iti

na ca jagacchabdena katipayasattvagrahaṇaṃ nyāyyam | mā bhūta sarvasattvālambanābhāvo mahākaruṇāyā
iti | ataśca yāvadeko'pi sattvo'ste na tāvannirvāṇaṃ kṛpāśayasya yuktam | na sambhavatyaparyantatvāt
sarvasattvānāṃ saṃsārādabhyuddharaṇamiti cet | ata eva dayāmayasya tadāśayasyāparyantamevāvasthānamanyathā
na pratijñānurūpamanuṣṭhānaṃ bhavet | na ca mahākaruṇānurūpam
| tathā hīyaṃ mahākaruṇā sarvasattvaduḥkhaparitrāṇecchākārā tadasyāḥ subhāvitāyāḥ kuto'kāṇḍa
eva vicchedaḥ | syānmatiḥ | na vicchedaḥ kintu ye tatkālabhāvino buddhavineyāḥ subhadrāntāste
sarve vinītāḥ | ye cānye kālāntareṇa paripakvasantatayo bhaviṣyanti | tadarthakaraṇāyānya
eva tathāgatāḥ krameṇotpatsyante | tatastaddhitasampādanāyānyameva kañcidbodhisattvamabhiṣicya
parinirvāti | anyathāntarāle'parārthavṛtternirarthakamavasthānaṃ bhavediti
| tadayuktam | buddhavineyasattvābhāvasyāsiddhatvāt | sarvalokadhātuṣu kriyāntaravineyajanabhāvācca|
yathoktaṃ prāk | na cānarthakamavasthānaṃ tadarthakaraṇāyaivāvasthānāt | yathā
śākyādhirājasyaiva subhadrapratīkṣayā katipayakṣaṇāvasthānamabhūt | svalpataraḥ sa kāla
ityapi na samyak | yenābhipretaphalāhitacetaso na kālasya dairdhyamadairdhyaṃ vā gaṇayanti
| kālāntareṇa paripakvasantatiṣvapara eva samartho bhaviṣyatītyanuttaram | yasmādevaṃ bodhicittotpādane'pi
na yatnaḥ prāpnoti bahūnāṃ lokābhyuddharaṇāśayānāṃ vyāpāradarśanādetaireva
vyāpṛtāḥ kimatra mayā kartavyamityāśayāt | kāruṇikatvādimāṃ gaṇanāmakṛtvā vṛttiścet |
atyantāvasthāne kasmādgaṇānāmārabhante | yuktā hi tasyāmavasthāyāmagaṇanā sātmīkṛtatvādvṛttihetoḥ
karuṇāyāḥ |

tasmāt

alpakalpāsaṃkhyeyabhāvanāparivarddhitāḥ |

tiṣṭhantyeva parādhīnā yeṣāṃ tu mahatī kṛpā ||

guṇamayamūrtestu bhagavato'tyantocchedalakṣaṇāyāṃ parinirvṛtāviṣyamāṇāyāṃ taccharaṇārtho'pi
nedānīntanānāmupapadyate | tathāhi trāṇārthaḥ śaraṇārtho varṇyate yaśca buddhaṃ bhagavantaṃ
śaraṇaṃ gacchati | so'śaikṣān buddhakārakāndharmān śaraṇaṃ gacchati | pradīpapravandhasyeva
buddhakārakāśaikṣadharmātmakajinātyantapratyastamaye kutasteṣāṃ trātuṃ sāmarthyam | sāmarthyasambhave'nirvṛtiprasaṅgaḥ
sāmarthyalakṣaṇatvādvastunaḥ | atītārthasthitasya na śaktirvyāhanyata
iti cet | nātītasya tādrūpyeṇāstitve vartamānatāprāpteḥ | tathā ca saivāpratiṣṭhitanirvāṇasiddhiḥ
| samastarūpapratyastamaye vā kimavaśiṣyate | atha matam | tadupadiṣṭasya
pravacanaratnasya trātumadyāpi sāmarthyamastīti tasyāpi sāmarthyamucyata iti | yadyevaṃ
na mukhyaṃ tarhi taccharaṇaṃ syāt | na hi tatkāryasya sāmarthyaṃ tasya bhavati | svabhāvabhedāt
| tasya cādhunā sāmarthyamekāntena na pracyutamiṣyata iti | nānupacaritastaccharaṇārtho'sti
| ko vāyamāgamadharāṇāmasthānanirbandho yadamī niṣkāraṇavairiṇo yuktyā gamāntaropetamapyābhiprāyikamāgamārthamullaṅkhya
bhagavannirvṛtipratipādanāya sotsāhāḥ santiṣṭhante
| bhagavataḥ parinirvāṇābhāve kathaṃ dhātavo dṛśyanta iti cet | nāpi dhātūnāmayogo bhagavadādhipatyādeva
tadvineyānāṃ prasādāyatanadhātupratibhāsanāt | paramārthastu dhātavo neṣyanta
eva | māyopamajñānamayakāyatvānmunīnāmakaluṣadhiyāmāsaṃsārāvasthānācca | yathoktaṃ suvarṇaprabhāsottamasūtre
|

yadā śaśaviṣāṇena niśreṇī sukṛtā bhavet |

svargasyārohaṇārthāya tadā dhāturbhaviṣyati ||

anasthirudhire kāye kuto dhāturbhaviṣyati |

ityevaṃ nāsiddho hetuḥ | sapakṣabhāvānna viruddhaḥ | avikale kāraṇe sati kāryāsambhavāyogo bādhaka
iti viparyaye bādhakapramāṇānnānaikāntikaḥ | atha matam | āsaṃsārāvasthitau mahāmuneravyāhatajñānaśaktikasyāparatathāgatotpādo
vyartha ityadoṣo yasmādavyāhatajñānaśaktitve'pi
yaugapadyenāpi bahubuddharūpavineyasattvārtheṣu bhagavantastathāgatāstulyakāraṇavṛttitvācchilāvastabdhamaṇḍūkoddharaṇena
pṛthagjanabhūmisthitā iva dayālavaḥ pravartante | nāpyaparatathāgatotpāde
pūrvatathāgatajñānaśaktirvyāhateti vaktavyam | ekatra sannipatyāpi tadrūpasannipātavineyajanasambhave
sattvārthakaraṇāt | tathāhyekasyāvyāhatajñānaśaktisadbhāvenāpareṇa
tattulyahetunā tathā na bhavitavyamiti nyāyyam | na hyekaḥ sūrirbhūta ityaparaistatsamānanimittairna
bhavitavyam | syāt matirekatathāgatāvineyatve sarveṣāmavineya iti naivam
| yasmādekasya bhagavato'vineyatvena tulyasambhāratayā bahūnāmapi tathāgatānāṃ pratyekamekaikarūpeṇāvineyo'pi
sannanirmitabahubuddharūpavineyaḥ syāmiti | tathāvidhapraṇidhānādikāraṇasamākṣiptatvena
yugapatsarveṣāmeva vineyo bhavati | ata eva svaparipācitasattvavinayāsambhavānnāpi
śrāvakairvā samānatvamavaseyam |

ata evaṃ tadrūpasannipāta vineyajanāsambhavānnaikasmin samavadhānamata eva ca naikalokadhātau
yugapadbahutathāgatotpattiḥ | tatsambhave'pi na virodho'pagatamātsaryerṣyādimalānām | tathā
hi tairitthaṃ praṇihitam |

yathā yathārthasampattirbhavyānāmupapatsyate |

tathā tathāvabhāso'pi bhūyādasmatsamāśrayāt ||

ityalamatiprasaṅgena | nyāyopapannatathāgatanirmāṇakāyaparinirvāṇe'pyasthānānupapattirityabhiprāyavān
yadītyādyanuvādapūrvakamāha | tatkathaṃ punarityādi | yadyevanna sthātavyam | tadānena
bodhisattvena kathaṃ kena punaḥ prakāreṇa sthātavyaṃ pratipattavyam | śikṣitavyam |
pratipattyā saṃpādayitavyam | kiṃśabdasya kṣepābhidhāyitvānnaiva kenacitprakāreṇetyarthaḥ
| tadvacanenaiva parihāraṃ dāpayitumāha | tatkiṃ manyasa ityādi | yattathāgatasthānaṃ tat
kiṃ tvaṃ manyase budhyase | yadi sa kathayetyāha | kketyādi | api tūpālapsye tvetyādi | prathamaparivarte
yaduktaṃ tadanena pratipāditamiti grāhyam | sthānaśabdasya yathārutatvena
doṣa ityabhiprāyāt prativacanamāha | na kvacidityādi | nanu gṛdhrakūṭādau sthito'pi bhagavān
kathaṃ na kvacitsthita iti | tat kasya hetorityāśaṅkyāha | apratiṣṭhitamānasa ityādi |
yasmādbodhisattvo'bhisambudhya tattvato dharmāṇāmanidarśanādapratiṣṭhitaṃ mānavamānasamasyetyapratiṣṭhitamānasastathāgataḥ
| tasmānna kvacidupalambhayogena sthita iti pūrveṇa sambandhaḥ
| tadeva kathayannāha | sa naivetyādi | saṃskṛta iti | kāmādike | asaṃskṛta iti | tathatādike
| tatra na sthitastattvato vastvanupalambhāt | na ca tato vyutthita iti | naivaṃ
tatrāsthito nirviṣayasya naño'prayogāt | saṃvṛtyā sthānamasthānaṃ vā prajñaptaṃ bhagavata
iti matiḥ | evamasmābhirapi pāramārthikābhiniveśaniṣedhena saṃvṛtyā sarvatrāvasthānādikaṃ
vidhīyate | yathā tvayoktamato na sarvathā'vasthānānupapattiriti tadvacanenaiva pariharannāha
| evamevetyādi | evamevetyanantaroktakrameṇaivetyarthaḥ | tadeva vibhājayannāha | yathetyādinā
| na sthitaḥ kṣaṇikānityavastvabhāvāt | nāsthito nirviṣayapratiṣedhāsambhavāt |
na viṣṭhitaḥ prabandhānityavastuno'sattvānna visadṛśīṃ sthitimanuprāptaḥ | nāviṣṭhitastathaiva
pratiṣeṣāsambhavāt | evamanena śikṣitavyamiti | prayogāvasthāyāṃ tathā sthāsyāmīti |
tathā śikṣiṣya iti maulāvasthāyāmevamanena śikṣitavyamiti pūrveṇa sambandhaḥ | susthito'sthānayogeneti
| viśeṣādhigamalābhena suṣṭhu sthito māyāpuruṣasyevānabhiniveśayogena pṛṣṭhāvasthāyāmevamanena
śikṣitavyamityatrāpi sambandhaḥ | vistareṇa pratipattimevaṃ nirdiśyopasaṃharannāha
| evamatretyādi | tatra kiṃ bhavatītyādi | evambhāvanādhigatāgradharmātmakena
prajñāpāramitāvihāreṇa viharatyata eva cāvirahito'nena manasikāreṇa bhavati | itiśabdaḥ prakaraṇasamāptyarthaḥ
| tadayaṃ vākyārthaḥ | yasmāttathāgatena bodhimabhisambudhya tattvato
na keciddharmāḥ samupalabdhāstasmānmāyāsvabhāvā evāmī bhāvāḥ pratibhāntīti | pramāṇapuruṣā
darśanakāraṇopapannānupalambhabhāvanayā'gradharmādhigamārthaṃ vistareṇa śrotaāpattiphalapratipannakatvādidaśabhūmiṣvabhiniveśayogānna
sthātavyamityevaṃ bhāvanīyamiti |

tathā coktam |

daśabhūmīḥ samārabhya vistarāsthānadeśanāt |

agradharmagataṃ proktamāryaśrāvakavartmani ||

tatkasyahetorbuddhena buddhā dharmāsamīkṣaṇāt | iti

śrāvakamārgānantaraṃ pratyekabuddhānāṃ mārgābhidhāne nyāyaprāpte'pi śrāvakebhyaḥ kathaṃ prativiśiṣṭāste
yena teṣāṃ mārgabheda ityāśaṅkya vaiśiṣṭyapratipādanārthaṃ tāvadāha | atha khalu
tatra parṣadītyādi | yāni tānīti nipātasamudāyatvena yāni kānicit pūrvopaśrutānītyarthaḥ
| yakṣarutānīti | teṣāṃ yakṣāṇāṃ svasaṅketapratītaye rutāni | padāni rutasamudāyāḥ | mantritāni
yāvadāvivakṣitārthaparisamāptirmahāvākyānītyarthaḥ | pravyāhṛtāni | tatra tatra kathāmārge
praśnaprativacanāni | tāni vijñāyante jalpyamānānīti | saṅketavaśāduccāryamāṇāni
| tāni sārthakānyavabudhyante | na punaridamityādi | śrāvakāḥ paropadeśasāpekṣāḥ svabodhiṃ
budhyanta ityāgamaḥ | pratyekabuddhāḥ punaḥ svayaṃ pūrvaśrutādyabhisaṃskāreṇa paropadeśaṃ
pratyanapekṣāḥ svabodhimadhigacchantyatasteṣāṃ buddhādyupadeśanairarthakamityekaṃ vaiśiṣṭyam
| yatastasmātkāraṇāt pratyekabuddhānadhikṛtya yadbhāṣaṇādi na tat sārthakaṃ vijñāyata
iti vākyārthaḥ | bhāṣata ityādi vyākhyātam | athavā'dhīṣṭadeśanā bhāṣaṇam | pṛṣṭaprativacanaṃ
pravyāhāraḥ | etadevobhayaṃ sammūḍhānadhikṛtya deśanā pramattānadhikṛtyāpyupadeśanā,upadeśaḥ
| ayañca vitarko devaputrāṇāṃ tathāgatānubhāvādutpanno'vaseyo'nyathā na pratyekabuddhānārabhyāryasubhūtinā
kiñciduktamiti teṣāṃ kathamayaṃ vikalpaḥ syāt | yoniśovitarka ityanumatyarthamāha
| na vijñāyata ityādi | na vijñāyata iti yaduktaṃ tat sādhūktamiti śeṣaḥ |
dvirabhidhānantu |

vismaye ca vivāde ca kope dainye'vadhāraṇe |

prasādane praharṣe ca vākyamekaṃ dvirucyate ||

iti vacanādyathāsambhavaṃ vismayāvadhāraṇādau grāhyam | kathaṃ sādhūktamityāha | tathā hītyādi
yasmādaśrotṛsaṃskārakaṃ vākyaṃ bruvāṇaḥ kathaṃ nonmattaḥ syāditi nyāyena svayambodhātsvayaṃbhuvāṃ
bodhāya na kiñcidatra bhāṣaṇādi śrūyate | tasmāttadarthāya yadbhāṣaṇādi tanna vijñāpaya
iti sādhūktam | sālāpadharmadeśanayā parān kuśale śrāvakāḥ pravartayantīti śabdoccāraṇadharmadeśanayā
śrotṛbhiḥ kriyate vaktṛjñānasāmarthyāvabodhaḥ | pratyekabuddhāḥ punarjñeyāvaraṇaikadeśagrāhyavikalpaprahāṇādaśabdoccāradharmadeśanayā
svādhigatajñānādisāmarthyena
parān daśakuśalādau pravartayantyatasteṣāṃ jñānasya parānavabodhatayā gāmbhīryaṃ dvitīyaṃ
vaiśiṣṭyamiti kṛtvā vacanātmakamapi kāryaliṅgabhāṣaṇādi na kiñcidatra tajjñānasvarūpapratipādanāya
sūcyate | atadrūpaparāvṛtavastumātraprasādhanānnirdiśyate | yatastasmādapi kāraṇānna
vijñāyata iti sādhūktam | pratyekabuddhānāṃ svayambodhāt paropadeśanairarthakamityevaṃ
rūpaṃ vitarkaṃ parihāradvāreṇa parihariṣyatyevāyamāryasubhūtirityasmākaṃ ceto jātaṃ yāvat
tamaparihṛtyānyadeva jñānagāmbhīryaṃ kathayatītyāhurdevaputrāḥ | uttānītyādi | bataśabdo'vadhāraṇe
| pudgalanairātmyanirjātatvena tīrthikānāmagocaratvācchrāvakajñānaṃ dūram |
tasmāddurataraṃ mṛdvindriyatvena śrāvakānāmaviṣayatvāt pratyekabuddhajñānam | kleśāvaraṇaprahāṇaphalatvena
śrāvakajñānaṃ sūkṣmam | tasmādapi jñeyāvaraṇaikadeśagrāhyavikalpaprahāṇena
sūkṣmataraṃ pratyekabuddhajñānam | paropadeśaṣoḍaśākāraprabhāvitatvena śrāvakajñānaṃ gambhīram
| tasmācca gambhīrataraṃ svayambodhādidaṃ pratyayatāmātraprabhavatvena pratyekabuddhajñānam
| sūtrāntare'pyuktam | "eta eva daśakuśalāḥ karmapathāḥ svayamabhisambodhatayā gambhīrā
idaṃ pratyayānubodhena ca pratyekabuddhajñānaṃ nivartayantī"ti | praviśati tatpakṣasamāśrayaṇāt
| tadevāha | deśayati | bhāṣata iti |

tathā coktam |

paropadeśavaiyarthyaṃ svayambodhāt svayambhuvām |

gambhīratā ca jñānasya khaṅgānāmabhidhīyate ||6|| iti

kathaṃ dharmadeśanā ca nāmāpravyāhārā ca yena vacanakāryaliṅgābhāvena jñānagāmbhīryaṃ sidhyatītyapi
na vaktavyam | yato nāvitarkya nāvicārya vācaṃ bhāṣata ityālāpavikṣepau | ato dharmadeśanālāpamayī
mahate vikṣepāya saṃvartate | vikṣepaśca santānakṣobhaṃ gāḍhamādadhātīti
matvā yathā buddhena bhagavatā prāgbodhisattvabhūtenaivaṃ praṇidhānaṃ pravartitam | "prāptabuddhatvo'haṃ
cintāmaṇirivālāpamantareṇāpi sattvārtha kriyāsamartho bhūyāsami"ti | tathā
buddhatvasāmyāt pratyekabuddhairatasteṣāmapi svabodhyadhigamāvasthāyāṃ pūrvaṃ praṇidhānādisāmarthena
yasminnarthe yena prakāreṇa yasya śravaṇecchā tasya vijñāne tenaiva prakāreṇāśabdo'pi
so'rthaḥ pratibhātītyaśabdadharmadeśanocyate | sūtrāntare'pyuktam | "pratyekabuddhānāṃ
kāyikī dharmadeśanā | tathā manasā śakrāya gāthā visarjite"tyādi | tathā coktam |

śuśrūṣā yasya yasyārthe yatra yatra yathā yathā |

sa so'rthaḥ khyātyaśabdo'pi tasya tasya tathā tathā ||7|| iti

vaiśiṣṭyamevābhidhāya viśiṣṭānāmaviśiṣṭa eva mārgo'nyathā kāraṇaviśeṣānupapatteriti pratyekabuddhamārgaṃ
prakṛtamāha | tena hītyādinā | yasmādbhavadbhireva devaputrairuktam | dūrāddūrataraṃ
praviśatītyādi | tasmādeva kāraṇādidamavagamyatāmiti śeṣaḥ | evaṃ tarhi nitarāṃ dūrāddūratarādikaṃ
praviśāmīti matiḥ | sākṣātkartukāmaḥ prāptukāmaḥ sthātukāmo niścalībhavitukāmaḥ
| sa nemāṃ kṣāntimanāgamyeti | imāṃ mārgajñatāṃ dharmanidhyānakṣamaṇaviṣayāmaprāpya
sa pudgalo na sambhavatyanyathādhigamābhāvādityanena ca mārgajñatāṃ sarvamārgaviṣayiṇīmāha
| vyāptyarthapratipādanena pratyekabuddhamārgādhikārādidamuktam | na kevalaṃ grāhyavikalpasyaiva
prahāṇataḥ | pratyekabuddhānāṃ yo'sau viśiṣṭo mārgastatsvabhāvā mārgajñatā kintarhi
śrāvakādimārgasvabhāvāpīti | peyālamiti | sa nemāṃ kṣāntimanāgamyetipadaṃ sakṛdāgāmiphalamityādipadatraye'tideśanīyamityarthaḥ
| grāhyavikalpasyaiva prahāṇamiti vacanādgrāhakavikalpāprahāṇaṃ
pratipāditam | "tacca grāhyābhāve tadagraha"iti nyāyādayuktamiti vitarkayanta
āhuḥ | kimityādi | kiṃśabdo vitarke | kiṃrūpāḥ kiṃsvabhāvāḥ kīdṛgvidhagrāhakavikalpopetāḥ
pratyekabuddhayānadharmabhājo | dhārmaśravaṇikāḥ pratyekabuddhā grahītavyā iti yāvat | parihārārthamāha
| māyetyādi | ayamabhiprāyaḥ | vastudharmo hyeṣa yat svalakṣaṇe vastuni sati
tadgrāhakaṃ nirvikalpakaṃ jñānasvalakṣaṇamutpadyate | tadabhāvāttanneti | grāhakavikalpasya
punaranādikālīnanirudhyamānarūpādigrāhakavikalpajñānasamākṣiptasvasantānavāsanāprabodhajanmatvānnāyaṃ
niyamo grāhyavikalpe satyeva samudaya iti | tasmānmāyāsvabhāvanirmitapadārthasamānā
eva te vitathaprakhyātirūpagrāhakavikalpena saṅgatatvāt pratyekabuddhāgrāhakatvenaiveṣṭavyā
iti | nanu caivaṃvidhavikalpena grāhyaviṣayaṃ gṛhṇanto'pi kathamalīkā iti | tatkasya
hetorityāśaṅkyāha | tathā hītyādi | samāhitāsamāhitāvasthāyāṃ te pratyekabuddhā yathākramaṃ
naiva śroṣyantiḥ na sākṣātkariṣyanti grāhakavikalpākāreṇeti śeṣaḥ | vikalpo'vastunirbhāsādvisaṃvādādupaplava
iti matiḥ | amunā ca nyāyena grāhakavikalpāprahāṇato'pi pratyekabuddhānāṃ
mārgasvarūpaṃ kathitam | māyānirmitasadṛśā iti kenacidākāreṇeti sādṛśyavacanāt
sattvānāṃ māyāsvabhāvatā nirākṛteti prasaṅgāgatavikalpārthamāha | kimpunarityādi | māyopamāste
sattvāḥ | kinna te māyāvitatharūpāstataśca tāttvikasattvāstikaparidīpitaṃ na samyaknirdeśa
iti matiḥ | māyopamāsta ityādinā parihāramāha | evaṃ manyate | yathā gajāde rūpeṇa
māyā mṛcchakalādibhyo vivekenānupalambhamānatvānnānyā | nāpyananyā | tathaivaṃ mantrādyanupaplutalocanairmṛcchakalādīnāmadarśanāt
| atastattvānyatvābhyāmanirvacanīyatvena vastudharmasamatikramāt
pudgalādivattattvato'stīti na śakyate vaktum | ābālajanapratyakṣasiddhatvenānubhavapathamanuprāptatvādvikalpādivat
saṃvṛtyā ca nāstītina śakyate'dhyavasātum | tataśca
yeye pratītyasamutpannāste paramārthato'stināstitvavyavahārayathātikrāntamūrtayaḥ | yathā
māyā tathā cāmī sattvādayo bhāvā iti svabhāvahetunā kasyacitprasiddhenārthena prasiddho'rthaḥ
sādhyata iti māyātvenopamitāḥ | nyāyatastu punaste'pi sattvā māyātmakā evāto na kiñcittāttvikasattvāstitvaṃ
paridīpitamiti  | māyopamāḥ svapnopamā iti padadvayam prabuddhāprabuddhāvasthāviṣayabhedenoktam
| advayamityekasvabhāvam | tadeva kuta ityāha | advaidhīkāramiti
| na vidyate dvaidhīkāro nānātvaṃ yasya tattathoktam | sarvopasaṃhāreṇa vyāpteḥ pravartanāditi
matiḥ | tadayaṃ vākyārtho yasmādalīkarūpatayā māyopamāste sattvāstasmānmāyā ca
sattvāścādvayametadadvaidhīkāram | tathā yasmāt svapnopamāstasmāt svapnaśca sattvāścādvayametadadvaidhīkāramiti
| tāmeva vyāptimādarśayannāha | sarvadharmā apītyādi | etadgrahaṇavākyaṃ
vivṛṇvannāha | śrotaāpanno'pītyādi | vyāptāvevaṃ pratipāditāyāṃ kathaṃ māyopamo bhagavān
sarvākāraguṇasampado heturityāha | samyaksambuddho'pyāryasubhūte ityādi | samyaksambuddho
rūpakāyastathāgataḥ | pariharannāha | nirvāṇamapītyādi | yatra hi nāma nirvāṇamapi prativiśiṣṭaṃ
dharmakāyamadvayajñānasvabhāvaṃ māyāsvapnasamānaṃ vadāmi | tatra kiṃ punaranyaṃ
dharmaṃ rūpakāyaṃ na vadāmi | api tu vadāmyevetyarthaḥ | pratiṣedhadvayasya prakṛtārthapratipādakatvāt
| yasmādyathoktasvabhāva eva bhagavānabhimukhīkriyamāṇaḥ sarvaguṇasampado hetuḥ
pramāṇabādhitasvarūpatvenānyathā viparyāsa iti bhāvaḥ | punarapi bahulatarabhāvābhiniveśāt
satyadharmāpratipattirityāha | nirvāṇamapītyādi | anyathā tīrthikānāmiva prādeśikaśūnyatāsadbhāvena
bhāvābhyupagamato muktyanupapattirityabhiprāyavān pariharannāha | tadyadītyādi
| tacchabdo vākyopanyāse | yadītyabhyupagame | taduktam | nirvāṇādanyaḥ kaścit prativiśiṣṭo
dharmo na sambhavati | tathāpyabhyupagamyocyate | yadi nirvāṇādapi kaścidanyo viśiṣṭataro
dharmaḥ sambhavet tadā tamapi dharmaṃ māyādisadṛśaṃ vadeyamiti | tathācā'ryanāgārjunapādairuktam
|

rāgadveṣodbhavastīvraduṣṭadṛṣṭiparigrahaḥ |

vivādāstatsamutthāśca bhāvābhyupagame sati ||

sa hetuḥ sarvadṛṣṭīnāṃ kleśotpattirna taṃ vinā |

tasmāttasmin parijñāte dṛṣṭikleśaparikṣayaḥ ||

parijñātasya keneti pratītyotpādadarśanāt |

pratītya jātañcājātamāha tattvavidāṃ varaḥ || iti

iti hītyādyupasaṃhāro gatārthatvānna likhitaḥ | prasaṅgāgataṃ nirdiśyedānīmādhārato'pi pratyekabuddhānāṃ
viśiṣṭo mārga iti kathanāya praśnayannāha | ke'syā ityādi | grāhyagrāhakavikalpayoryathākramaṃ
prahāṇāprahāṇamityevaṃrūpeṇāsyāḥ pratyekabuddhamārgātmakāyāḥ prajñāpāramitāyāḥ
kathyamānāyāḥ kīdṛgvidhagotrakāḥ pudgalāḥ pratyeṣakā grāhakā bhaviṣyanti | tathāgatānubhāvena
viditārthatvādāryānandaḥ kathayannāha | te khalvityādi | avinivartanīyā iti nirvedhabhāgīyādhigamenāvaivartikāḥ
pratyekabodhau ta eva svabodhyabhilāṣādbodhisattvāḥ | kāyikyā
dharma deśanayā'buddhakabuddhakṣetre sattvārthakaraṇābhiprāyānmahāsattvāḥ | dṛṣṭisampannā
veti | madhyaprajñādṛṣṭisamupetāḥ | arhanto vā kṣīṇāśravā iti prahīṇasvadarśanamārgāvaraṇatvena
pūjārhāḥ | anena ca padatrayeṇa pratyekabodhau yathākramaṃ samudānītagotrakā dharmatāpratilabdhagotrakāsta
eva niyatagotrakāḥ pudgalā ityākhyātam | sarvatra ca vāśabdaḥ
parasparavikalpāpekṣayā draṣṭavyaḥ | punarapyāryasubhūtiranyathā pratipādayānnāha | nāsyā
ityādi | nanu svamārgopadeśapūrvakaṃ pratyekabodhimadhigacchanto'pi pratyekabuddhāḥ kathaṃ
na kecit pratyeṣikā iti | tatkasya hetorityāśaṅkyāha | tathāhītyādi | atreti pratyekabuddhamārgādhigamakāle
paropadeśanairarthakyāt svayaṃbodhena pratyekabuddhānāmiti bhāvaḥ | saṃkṣepakathanena
vistarārthasūcanānna kaścidarthaḥ sūcyate | vistarakathanena saṃkṣiptārthaparidīpanānna
paridīpyate | yathāvasthitasvarūpanirdeśānna prajñapyate |

upasaṃhārārthamāha | tadyathaivetyādi | tasmādyenaiva kāraṇena nairarthakyena sūcanādi na kriyate
| tenaiva kāraṇena kaścit pratyeṣako na bhaviṣyati | nirdiśyamānāyā evābhāvāditi bhāvaḥ
| yathā'vidyamānasvabhāvamapi nirmitapuṣpaṃ pratiniyatadeśādirūpeṇāvicāraikaramaṇīyatayā
pratibhāsate tadvadvastubhūtādhāramantareṇāpi pratiniyatādhigamadharmaprāptiriti sūcanāyā''dhārādhikāre
nirmitapuṣpaprakāropanyāsārthamāha | atha khalu śakrasyetyādi | asya dharmaparyāyasyeti
| pratyekabuddhamārgasyāsya daśakuśalādikarmasvabhāvasya dharmaparyāyasya |
yannuśabdo'vadhāraṇe pūjārthamevetyarthaḥ | abhinirmāyeti bhāvanābalādutpādya cittotpādānantaraṃ
tathaiva kṛtavānityāha | atha khalu śakra ityādi | abhyavakiraditi | ābhimukhyena
samantāt kṣiptavān | indramanuvyāharaṇāyeti | anuśabdo lakṣaṇārthe tadyogena cendraśabdāt
karmavibhaktiḥ | etaduktam | "indravacanāduttarakālaṃ nirmitapuṣpatattvakathanavyājenādhārasvarūpasya
pratipādanāya kṛṣyamāṇārthānukāri cittamabhūdi"ti | imānīti sampratyanubhūyamānāni
| trayastriṃśagrahaṇaṃ nijāvāsatvāttacca svopalambhayogyadeśopalakṣaṇam | dṛṣṭapūrvāṇīti
| anubhūtapūrvāṇi | kimimānyatha sarvāṇyeva puṣpāṇyadṛṣṭapūrvāṇi netyāha | yānītyādi |
yadyevaṃ kiṃ svabhāvāni tarhi tānītyāha | nirmitānyetāni puṣpāṇīti | etaduktam | "na madupalambhayogyadeśeṣu
pracaranti santi,dṛṣṭapūrvāṇi nāpyasmaddarśanapathātikrāntadeśādānītāni
tathāvidhaśaktivaikalyāttasmānmanomayāni nirmitānyetāni puṣpāṇīti | tadeva kathayannāha
| naitānītyādi | tatra vṛkṣāḥ puṣpaphalopagāḥ mallikādyā gulmāḥ | atimuktakādayo latāḥ | buddhānubhāvena
viditavitarkatvāt pariharannāha | anirjātānītyādi | manasaḥ sakāśāt pratibhāsamānānyapi
kathamanirjātānīti | tatkasya hetorityāśaṅkyāha | na hītyādi | yasmānna manonirjātāni
tattvataḥ kānicitpuṣpāṇi grāhyagrāhakabhāvasyālīkatvāditi śeṣaḥ | nāpi vṛkṣādinirjātāni
bhavataiva niṣiddhatvāt | anirjātānyetāni puṣpāṇīti vacanena puṣpāṇāṃ svarūpamapratiṣiddhaṃ
janmaniṣedhāttarhi nityatvamabhyupagataṃ taccāyuktamityāha | yattvamityādi | latānirjātānītyatra
na vaktavyamiti śeṣaḥ | kuta ityāha | yatkauśiketyādi | yasmādyadanirjātanna
tatpuṣpam | nityasya kramayaugapadyābhyāmarthakriyāviraheṇa svarūpāsambhavatvāditi matiḥ
| tatra grāhyavikalpaprahāṇena pratyekabuddhādhigamaṃ śrāvakebhyo viśinaṣṭi grāhakavikalpaprahāṇābhāvena
ca pratyekabuddhebhyo'nuttarabuddhādhigamam | ādhāreṇa cādhigamasyāsādhāraṇyamiti
viśiṣṭaḥ pratyekabuddhānāṃ mārgo yathoktaśrāvakacatuḥsatyākārānupalambhabhāvanayā
yathāvastu pratītyasamutpādānugatayā bodhisattvena parījñeyaḥ | tathā coktam |

grāhyārthakalpanāhānādgrāhakasyāprahāṇataḥ |

ādhārataśca vijñeyaḥ khaḍgamārgasya saṅgrahaḥ ||8|| iti

nirvedhabhāgīyādhigame sati yathoktapratyekabuddhamārga iti nirvedhabhāgīyārthamāha | gambhīraprajño
vatāyāmityādi | ādhāratattvārthakathanenaivoṣmārthapratipādanādgambhīraprajñaḥ |
nāmapadaprajñaptiṃ vijñānādiskandhaprajñaptiṃ śrutamayajñānārthaṃ granthārthakathanānnirdiśati
| saṃvṛtyābhyupagamasyāvirodhāddharmatayā na virodhayati | cintāmayajñānārthaṃ yuktyā
sthirīkaraṇāduttānīkaroti | bhāvanāmayajñānārthaṃ dhyānakramopadeśādupadiśati | etaduktam
|"rūpādisāṅketikadharmaprajñapteravirodhena dharmatāyāḥ pratipādanami"tyevaṃ sarvadharmālambane
satyūṣmagatamutpadyata iti | nirmitapuṣpasvarūpākhyānenaiva pratipādanādgambhīraprajña
iti | tathā coktam |

prajñapteravirodhena dharmatāsūcanākṛtiḥ |

ūṣmagam

iti yuktarūpamiti niścitya svayamevātmavikalpasya svahastamāha | evametadityādinā | evañcātreti
nirmitājātapuṣpavat pratyekabuddhamārge śikṣitavyam | sādhūktatvenānumatyarthamāha | evametat
kauśiketyādi | tataḥ kiṃ bhavatītyāha | evaṃ śikṣamāṇa ityādi | na kvacidupalambhayogena
śikṣata iti samudāyārthaḥ | aṣṭabhūmiṣviti | aṣṭamakādibhūmikleśajñeyāvaraṇaprahāṇabhedena
buddhatvaṃ sarvajñatvaṃ veti dvayamuktam | tatra śikṣate'viparyāsaśikṣayā niyamena
tathāgatatvaprāpaṇāt | buddhatvādiśikṣā ca sarvadharmaparijñānapūrviketyāha | yo buddhatva
ityādi | prasaṅgāgataṃ nirdiśyoṣmānantaraṃ mūrdhārthaṃ śikṣata ityāha | yo'prameyeṣvityādi
| vivṛddhirupacayaḥ parihāṇamapacayaḥ | etaduktam | "rūpādeḥ paramārthato na hānivṛddhyādyarthaṃ
śikṣaṇami"tyevaṃ sarvadharmālambane mūrdhagatamutpadyata iti |

mūrdhagaṃ rūpādyahānādiprabhāvitam ||9|| iti

mūrdhānantaraṃ kṣāntyarthaṃ śikṣata ityāha | yo na rūpasyetyādi parigrahaḥ svīkāraḥ | tyajanamutsargaḥ
| tadarthamādhyātmādiśūnyatābalena na śikṣata ityarthaḥ | pañcaviṃśatisāhasrikāyāñcoktam
| "rūpasya yāvat sarvākārajñatāyā adhyātmaśūnyatāṃ yāvadabhāvasvabhāvaśūnyatāmupādāyāparigrahatvene"ti
| etaduktam | "rūpāderadhyātmabahirdhādiśūnyatāmupādāyāparigrahaṇādikami"tyevaṃ
sarvadharmālambane kṣāntirutpadyata"iti | tathā coktam |

adhyātmaśūnyatādyābhī rūpāderaparigrahāt |

kṣāntiḥ

iti kṣāntyanantaramagradharmārthaṃ śikṣata | ityāha | nāpi kasyacidityādi | parigrahāyeti |
parigṛhyate'neneti parigrahaḥ | vidhānaṃ pratiṣedhaśca | tadeva darśayannāha | notpādāya nāntardhānāyeti
| kasyaciddharmasyeti |  sāmānyābhidhāne satyapi heyarūpasyaiva grahaṇamiti
jaḍajanāśaṅkāvāraṇārthamāha | yo na kasyaciddharmasyetyādi | sarvajñatāyā apīti | buddhabhūmerapi
sarvatraivābhiniveśo bandhanamiti bhāvaḥ | yathoktaśikṣāyāṃ ko guṇa ityāha | evamityādi
| etaduktam | "rūpāderanutpādanirodhādyākāraiḥ śikṣaṇami"tyevaṃ sarvadharmālambane'gradharmatā
bhavatīti |

tathā coktam |

rūpādyanutpādādyākārairagradharmatā ||10|| iti

sarvadharmānupalambhatattvaikarasattvādbodhisattvasya kā sarvajñateti kāṃkṣā praśnayannāha |
ya āyuṣman subhūte ityādi | vākyāvasāne kathaṃ dānādipāramitāṃ vineti śeṣaḥ |

tathyasaṃvṛtisopānamantareṇa vipaścitaḥ |

tattvaprāsādaśikharārohaṇaṃ nahi yujyate ||

iti nyāyāddānādisaparivārā ratnacūḍoktā sarvadharmaśūnyatā'bhyasanīyetyabhiprāyavān | parihārārthamāha
| evametadāyuṣmañchāriputretyādi | pratyekabuddhadarśanamārgānantaramaihikāmutrikairguṇairyukto
bodhisattvānāṃ mārgo vaktavya ityāha | prajñāpāramitāryaśāriputretyādi |
prajñāpāramitā bodhisattvānāṃ darśanamārga ityarthaḥ | sa samāsato laukikasyāgradharmasya
samanantaramanupalambhaḥ samādhiḥ | prajñā cātra sasaṃprayogā veditavyā | prabhedataḥ punastathaiva
duḥkhe dharmajñānakṣāntirdharmajñānamanvayajñānakṣāntiranvayajñānam | evaṃ samudaye
nirodhe mārge pratipattavyamityete ṣoḍaśacittakṣaṇā darśanamārgaḥ | cittakṣaṇaḥ punarjñeyajñānotpattiparisamāptito
grāhyaḥ | kecid

adṛṣṭadṛṣṭerdṛṅmārgastatra pañcadaśā kṣaṇāḥ |

iti varṇayanti | tadayuktam | tathāhi prayogamārge duḥkhasatyādhipateryasya dharmasya pūrvavicāraṇāmadhipatiṃ
kṛtvā pratyātmaṃ duḥkhasatyānubhāvijñānamanāśravaṃ yena duḥkhadarśanaprahātavyaṃ
kleśaṃ prajahāti | taducyate duḥkhadharmajñānakṣāntiḥ | yena jñānena kṣāntyanantaraṃ
vimuktiṃ sākṣātkaroti taducyate duḥkhadharmajñānam | duḥkhadharmajñānasyānantaraṃ duḥkhe
dharmajñānakṣāntau duḥkhadharmajñāne cānvaya eṣa āryadharmāṇāmiti pratyātmaṃ yatpratyakṣānubhāvijñānamanāśravaṃ
taducyate duḥkhānvayajñānakṣāntiḥ | yena jñānena tāmanvayajñānakṣāntimavadhārayati
taducyate duḥkhe'nvayajñānam | evamavaśiṣṭeṣvapi satyeṣu yathāyogaṃ kṣāntayo
jñānāni ca veditavyānīti ṣoḍaśakṣaṇika eva darśanamārgo yuktaḥ | pañcadaśakṣaṇikatve
tu mārge'nvayajñānakṣānteravadhāraṇaṃ na syāt | adṛṣṭadarśanābhāvenāntyo mārge'nvayajñānakṣaṇo
na darśanamārga iti cet | yadyevaṃ duḥkhādisatyatraye'pyapūrvadarśanavaikalyādanvayajñānakṣaṇo
na darśanamārga iti dvādaśakṣaṇika eva syāt | na caitadabhyupagamanamiti yatkiñcidetat
|

tathā coktam |

kṣāntijñānakṣaṇaiḥ satyaṃ satyaṃ prati caturvidhaiḥ |

mārgajñatāyāṃ dṛṅmārgaḥ sānuśaṃso'yamucyate ||11||iti

tatra dharmajñānakṣāntyā dharmajñānena ca grāhyāvabodhaḥ | anvayajñānakṣāntyā'nvayajñānena ca
grāhakāvabodhaḥ | sarveṣveva kṣāntijñāneṣvanimittavihārī yogī veditavyaḥ | avikalakāraṇasya
prahātumaśakyatvādduḥkhadarśanaprahātavyakāle samudayaḥ prahīṇaḥ | ata eva nirodhaḥ sakṣātkṛtastasya
cānyathānupapattyā mārgo bhāvitaḥ | samudayādiṣvapyevamityevaṃkāryābhisamayādekakṣaṇābhisamayo
mahāyāne darśanamārgo draṣṭavyaḥ | pratisatyaṃ punarviparyāsanirākaraṇena
prativedhābhisamayataḥ | ṣoḍaśabhireva kṣaṇairabhisamīyate | ataḥ pratipannakatvādivyavasthāsu
vyavasthetyeke | tāttvikabhāvābhyupagamaviparyāsasamutthaḥ satkāyādidṛṣṭigaṇo rāgādikleśasamūhaśca
| muktistvanupalambhadṛṣṭestatparikarmabhūtatvena tadartheva pariśiṣṭākārabhāvaneti
yathoditavidhinā niḥsvabhāvā nirātmānaḥ śūnyā iti vā sarvadharmān bhāvayato bhāvanābalaniṣpattau
|

ekasyānaṃśarūpasya pratyakṣasya sataḥ svayam |

ko'nyo na dṛṣṭo bhāgaḥ syādyaḥ pramāṇaiḥ parīkṣyate ||

iti nyāyāt sarvākārasvarūpaprativedhakārijñānamanāśravaṃ sarvadharmaviṣayamutpadyate | ataḥ
prativedhābhisamayādevaikakṣaṇābhisamayo darśanamārga ityapare | nanvekasminneva kṣaṇe sarvākārasya
pratividdhatvādākārāntareṇa darśanamārge bhāvanāntarānupapatteḥ pratipannakatvādivyavasthā
kathamiti śreyo niryāṇamārgānusāriṇāṃ matiḥ | syādetanno cedbhrāntinimittena saṃyojyeta
guṇāntaram | śuktau vā rajatākāro rūpasādharmyadarśanāt | yāvatā kenacidbhrāntinimittena
samāropitamākārāntaraṃ vidyata iti | tadviparyāsaṃ saprabhavakleśasahāyamunmūlayitumākārāntareṇa
bhāvanāntarasambhavādaṣṭamakādivyavasthā susthitā | anenaiva cābhiprāyeṇa nyāyabalādekakṣaṇābhisamayo'pi
darśanamārgaḥ ṣoḍaśalakṣaṇābhisamayatvenoktaḥ | tataśca sarvākārasvarūpagrāhitve'pi
vijñānasya yasminnaṃśe'bhyāsapāṭavādinā samāropitākāranirākaraṇe sāmarthyam
| tatraiva tasya tatpratibaddhāvaraṇaprahāṇāt prāmāṇyaṃ nānyatra kṣaṇikatvādivat
| evamāryāṇāṃ pṛthagjanebhyaḥ ko viśeṣa ityapi na vaktavyam | yāvanmātrākāranirākaraṇe teṣāṃ
jñānamapagatabhrāntinimittam | tāvanmātreṇaiteṣāṃ viśeṣādityalamatiprasaṅgena | kuto gaveṣitavyeti
| kasya nirdeśāt pratipattavyā bhāvayitavyetyarthaḥ | prasaṅgāgatavacanācca nirūpaṇādidvāreṇa
tathāgatānubhāvādevānyaḥ kaścit kvacinnirdiśati | mukhyataḥ punarbhagavatā
prajñāpāramitopadeśe subhūtirevādhiṣṭhita ityabhiprāyavānāha | prajñāpāramitā kauśiketyādi
| parivartāditi nirdeśāt | vismṛtatathāgatādhiṣṭhānatvenāha | kasyaiṣa ityādi | āryasubhūteranyathā
pūrvavat sāmarthyamapaśyannāha | tathāgatasyetyādi | tathāgatagauraveṇātmano
nirabhimānatāṃ prakaṭayannāha | yatkauśiketyādi | idānīmākārakathanena darśanamārgaṃ pratipādayitumāha
| yadapītyādi |

prajñāpāramitā jñānamadvayaṃ sā tathāgataḥ |

iti vacanāt prajñāpāramitātra tathāgataḥ |

yaḥ pratītyasamutpādaḥ śūnyatā saiva te matā |

iti nyāyena rūpāditathatā rūpādiśabdenoktā | ādhārabhāvo'pi vivakṣāparatantratayā'vadhibhāvenetyato'yamartho
bhavati | rūpāditathatāyāmādhārabhūtāyāmādheyabhāvānna tathāgataḥ paryeṣitavyo
nāpyanyatreti | asyopalakṣaṇārthatvādidamapi jñeyam | na tathāgate rūpāditathatā nāpyanyatreti
| idañca pañcaviṃśatisāhasrikāyāṃ spaṣṭamevoktam| "na kauśika rūpatathatāyāṃ tathāgata
upalabhyate | na tathāgate rūpatathatā | na cānyatra rūpatathatāyāstathāgato vidyate
| na tathāgatādanyatra rūpatathate"tyādi | tadubhayavyatiriktaparadharmābhāvāt kathaṃ rūpādāvanyatra
ca prajñāpāramitā na gaveṣitavyeti | tatkasya hetorityāśaṅkyāha | tathāhītyādi
| ayamatra vākyārthaḥ | rūpāditāttvikamādhārabhūtaṃ na prajñāpāramitāviśuddhatā viparyastatvāt
| ato rūpādyaviśuddhamādhārātmakaṃ viśiṣṭakāraṇaṃ suviśuddhasya tathāgatasya na bhavatīti
| na rūpādau prajñāpāramitā gaveṣitavyā | tadvyatiriktānyadharmasya tāttvikatve tathaiva
viparyāsa iti nāpyanyatra | kintu rūpādīnāmayathārthatāpratipattita eveti | tataścedamuktambhavati
| paramārthatayaikatvena rūpāditathatābuddhayorādhārādheyabhāvo na vidyata
iti | atastayoḥ paryāyeṇāvasthiterananujñānamityevaṃ sarvadharmālambane duḥkhe dharmajñānakṣāntirutpadyata
iti | ekākāraśravaṇe satyudghaṭitajñatayā duḥkhadharmajñānādikṣaṇacatuṣṭayasyākārān
kathayannāha | mahāpāramiteyamityādi | samyaṅnirdeśenānumatyarthamāha | evametat
kauśiketyādi |

tadatadrūpiṇo bhāvāstadatadrūpahetujāḥ |

iti nyāyādrūpādikāraṇamahattvādyanupapattau tadālambananirjātāyāḥ kathaṃ prajñāpāramitāyā mahattvādikamiti
| tatkasya hetorityāśaṅkyāha | rūpamahattayā hītyādi | utpādasthitivināśānāṃ
tattvenāsattvādrūpādīnāṃ mahattā | vikṛtilakṣaṇārūpādīnāmavidyamānatvena paricchedakapramāṇānupalambhādapramāṇatā
| rūpiṇāmāparamāṇugataṃ saṃsthānaṃ parimāṇam | arūpiṇāṃ tallakṣaṇaṃ
parimāṇam | tasyākāśavadrūpādīnāṃ naiḥsvābhāvyenānupalambhādaparimāṇatā | māyopamatvena
rūpādīnāṃ pūrvāntāparāntābhāvādanantatā | kāraṇamahattvādinā kāryamahattvādikamāvedya tatrābhiniveśo
bandhanamityāha | evaṃ mahetyādinā'nabhiniviśata iti sarvatra sambandhaḥ | tataḥ
kiṃ bhavatītyāha | tasmādityādi | etaduktam | "rūpādīnāṃ dharmadhātusvabhāvatayā mahattā
tathaiva teṣāmapramāṇatā | pūrvavadākāśāparimāṇatayā teṣāmaparimāṇatā rūpāderniḥsvabhāvatvena
śāśvatocchedādyantābhāvādanantatetyevaṃ sarvadharmālambane yathākramaṃ duḥkhe dharmajñānam
| duḥkhe'nvayajñānakṣāntiḥ | duḥkhe'nvayajñānam | samudaye dharmajñānakṣāntirutpadyata"iti
| anantatārthameva samudaye caturākārapratiṣedhamukhena nirdiśannāha | ārambaṇānantayetyādi
| etadgrahaṇakavākyaṃ vivṛṇvannāha | kathaṃ punarityādi | antaḥ pūrvānto hetuḥ
| sattākālo madhye | paryavasānamaparānto vināśaḥ | tata iti pūrvāntādyabhāvāt | upasaṃharannāha
| anena kauśiketyādi | paryāyanirdeśaḥ | evaṃ prathamārambaṇānantatayā hetvākāraṃ pratiṣidhya
samudayākārapratiṣedhārthaṃ dvitīyārambaṇānantatāṃ kathayannāha | punaraparamityāha
| pūrvāntāparāntarahitatvenānantāḥ | sattākālaḥ pari samantādantadvayabhāvena kṣiptatvāt
| paryantastadabhāvādaparyantāḥ |

tadevāha | na teṣāmityādinā | nanu yadanvayavyatirekānuvidhāyi yatkāryaṃ tattasya heturiti pūrvānto
dṛśyate | antakṣaṇadarśināṃ niścayādaparānto'pi | pratīyamānasattākaṃ tu madhyaṃ nitarāmeveti
| tatkathamādimadhyaparyavasānāni nopalabhyanta iti | tatkasya hetorityāśaṅkyāha
| nopalabhyate | sākāranirākārajñānābhyāṃ nyāyata iti śeṣaḥ | anenāpīti | na kevalaṃ pūrvoktaparyāyeṇetyarthaḥ
| ārambaṇāntatāmevaṃ dvidhā nirdiśya sattvānantatāṃ vaktumāha | sattvo'nanto'paryanta
iti | tathaiva tatkasya hetorityāśaṅkyāha | na hītyādi | pūrvavadatrāpyadhyāhāraḥ
| prathamaṃ sattvānantatayā prabhavākārapratiṣedhaḥ kṛtaḥ | anādikālābhisaṃvardhitabhāvābhiniveśena
yathoktasattvānantatāmanavagacchan dvitīyasattvānantatāṃ pratipādayitumāha
| kathamityādi | kathamiti kṣepeṇa | naiva pūrvāntādyabhāvena | sattvānantatayānantapāramitā
| kintarhi saṃkhyādisambandhāditi matiḥ | viditābhiprāyatvenāha | na kauśiketyādi
| gaṇanā'yogena veti | ekatvādisaṃkhyā gaṇanā tayāsahāyogo'sambandha ityākārapraśleṣo draṣṭavyaḥ
| saṃkhyātītatvenetyarthaḥ | gaṇanābahutvena veti | yathā ṣaṣṭisthānagatā saṃkhyā'saṃkhyocyate
tadvadanantasaṃkhyāyogena gaṇanāprācuryeṇeti yāvat | yadyucitarūpeṇāpi prakāradvayena
sattvānantatā na bhavati kena punastarhi prakāreṇetyāha | kathantarhītyādi | tadvacanena
pratipādayitumāha | tat kiṃ manyasa ityādi | tathāgatānubhāvena viditadharmatattvasvarūpatvādāha
| naitadityādi | svarūpadhāraṇāddharmasya na sattva ityadhivacanam | tattvato
hetumaddharmasyāsattvāt nirviṣayasya pratiṣedhāsambhavānnādharmasyāpi | kathaṃ tarhi sattva
iti vyavahāro'tipratīta ityāha | āgantukametadityādi | hetusamudayaprabhavapratyayākāraniṣedhādāgantukamityādi
| padacatuṣṭayaṃ prakṣiptamadhyāropitaṃ saṃvṛtimātramiti yāvat
| evaṃ hetvādiniṣedhe'hetukasattvāstitvaṃ kadācit pratipadyata iti pṛcchannāha | tat kiṃ manyasa
ityādi |

nityaṃ sattvamasattvaṃ vā'hetoranyānapekṣaṇāt |

apekṣāto hi bhāvānāṃ kādācitkatvasambhavaḥ || iti

nyāyenānityavastusattvapratibhāsādāha | no hīdamāryasubhūta iti | tadvacanamidānīmanantatārthe
yojayannāha | yatretyādi yatra saṃvṛtimātreṇa kācittāttvikī sattvaparidīpanā kṛtā tatra
kā sattvānantatā'gaṇanādisambandhānnaiva kācidgaṇyamānasyaivāsattvāditi matiḥ | tadevaṃ kathayannāha
| sacet kauśiketyādi | anantavijñaptighoṣeṇeti | anantasattvadhātuvijñapanaśabdena
| gambhīranirghoṣeṇeti dīrghakālānubandhinā | etacca padadvayaṃ svareṇetyasya viśeṣaṇam
| svaraśca tālvādivyāpāro grāhyaḥ | kalpānapīti | apiśabdānna kevalaṃ svalpakālam | tatreti
saṃvṛtimātre'thavā vāci satyāmiti bhāvaḥ |

vivakṣāparatantratvānna śabdāḥ santi kutra vā |

tadbhāvādarthasiddhau tu sarvaṃ sarvasya sidhyati |

ityabhiprāyavānāha | no  hīdamāryasubhūta iti | nanu yathāvastuśabdaprayogādvivakṣāparatantratvāsiddheḥ
| kathannaivedamiti | tatkasya hetorityāśaṅkyāha | ādiśuddhatvādityādi| prathamata
eva kāraṇānuvidhānādidoṣairaduṣṭatvādiśuddhatvam | nirhetukasvarūpadhāraṇādoṣavaikalyādādipariśuddhatvam
| etaduktam| "sahetukanirhetukasattvasyāsattve kathaṃ yathāvastuśabdaprayogo
yena vivakṣāparatantratvāsiddhiri"ti | anye tvanyathā vyācakṣate | vyavahārārthaṃ samayaḥ
kriyate na vyasanitayā | vyavahāraśca sāmānyalakṣaṇasyāvastutvāt svalakṣaṇenādhyavasāyādbhavati
| ato yatra svalakṣaṇe saṅketaḥ kṛto na tena vyavahārastatkālānanupāyitvāditi
śabdavācyakalpanākalaṅkānaṅkitarūpatvādādiviśuddhatvam | yena ca vyavahāro na tatra saṅketaḥ
kṛtastasya prāgdṛṣṭatvāditi | tathaiva doṣānānuliptatvādādipariśuddhatvam | tasmādvyavahārārthaṃ
yathāvastuśabdaprayogāsambhavānna vivakṣāparatantratvāsiddhiriti | evaṃ hi tattvato
vācyatvaṃ nirākṛtaṃ na tu vasturūpam | tataścodbhāvanāsaṃvṛtyā gaṇanā'yogādinā sattvānantatā
paridīpiteti śakrābhiprāya eva vyākhyāta ityapare nānumanyanta | anenāpīti | na kevalaṃ
pūrvoktasattvānantatāprakāreṇetyarthaḥ | prakārāntarāsambhavenāvadhārayannupasaṃhārārthamāha
| evañca punarityādi | caśabdo'vadhāraṇe | dvitīyasattvānantatayā pratyayākāraniṣedhaḥ
kṛtaḥ | na bhagavatāṃ dharmadeśanā vikaletyāha | atha khalu sendrakā ityādi | brahmāsahālokadhātunāyakaḥ
prajāpatayo lokapālāḥ | ṛṣayo viśvāmitraprabhṛtayaḥ kiyanmātreṇa yathoktadeśanayā
grāhyagrāhakanairātmyaṃ pratividhyopetya dānamudānamadhigamaharṣavacanamudānayanti
smodīritavantaḥ | tadevāha | aho dharma ityādinā | kalyāṇamitratayā''ryasubhūtiṃ śakrādayaḥ
stutavanta ityāha | yastathāgatasye tyādi | prādurbhavatyanenāsmāditi vā prādurbhāvo
darśanamārgaḥ | subhāṣiteneti nirdoṣakathanapareṇa sambandhataḥ sūcyate | svalakṣaṇato
deśyate | sāmānyalakṣaṇataḥ prakāśyate | tadubhayataḥ prabhāvyate | tathāgatānubhāvādeva samudaye
dvitīyakṣaṇākārañca bhāvitavanta ityāha | tathāgataṃ tāmityādi | niyamena tathāgatapadaprāpteriti
matiḥ | adyāgreṇeti | adyārabhyetyarthaḥ | anayeti darśanamārgātmikayā | avirahitaḥ
prāptāparihāṇitaḥ | vihariṣyatyanadhigatārthādhigamayogataḥ | etaduktam | "prajñāpāramitāyāṃ
sthitasya vastuto dharmadhātusvabhāvatayā rūpādīnāṃ tathāgatatvāvadhāraṇamityevaṃ
sarvadharmālambane samudaye dharmajñānamutpadyata"iti | bodhisattvāvasthāyāmasyārthasyānubhūtapūrvatvena
svahastayannāha | evametadityādi | tadevānubhūtapūrvatvamāha | yadetyādinā
| rājño nagarī rājadhānī | antarāpaṇamāpaṇakavīthī | māṇaveti kulaputravatsāmānyāmantraṇābhidhānam
| tadānīmevaṃ bhagavataḥ saṃjñā | anāgataḥ kālo'nāgato'dhvā | asaṃkhyeyaiḥ kalpairiti
ṣaṣṭisthānagatā saṃkhyā'saṃkhyocyate | tatsaṃkhyāvacchinnaiḥ kālairityarthaḥ | śāstṛtvasampadā
viśeṣayannāha | śākyamunirityādi | śākyakule janmagrahaṇāt | sarvākārakuśalebhyaḥ
saṃyamitātmabhāvatvena kāyavāṅmano mauneyayogācca śākyamuniḥ | mauneyayogena śāstṛtvasampado
vibandhakadevaputramārabhaṅgaṃ darśayati | tadbhaṅgena prathamataḥ śāstṛtvasampado
lābhāt | tathāgato'rhan samyaksambuddha ityebhistribhiḥ padaiḥ śāstṛtvasampadaṃ darśayati
| sā ca śāstṛtvasampaddvidhā | vaktṛtvalakṣaṇā pratipattṛtvalakṣaṇā ca | tatra yathaiva
te dharmā vyavasthitāstathaiva gadanāttathā dharmadaiśikatvādvaktṛtvasampaduktā | pratipattṛtvalakṣaṇā
ca jñānaprahāṇasampadbhedena dvividhā | tatrārīn hatavānarhannityanena prahāṇasampaduktā
| arayaśca rāgādayaḥ kleśāḥ sarvakuśaladharmopaghātārthena | iyañca prahāṇasampat
pūrvamuktā | tatpūrvakatvājjñānasampadaḥ | samyagaviparītaṃ samantāddharmāvabodhāt samyaksambuddha
ityanena jñānasampaduktā | aviparītasarvajñajñānādhigamayogāt | tadevamaviparītadharmadaiśikatvena
sarvakleśaprahāṇena sarvākāradharmāvabodhena ca śāstṛtvasampadasādhāraṇā
paripūrṇā ca bhagavataḥ kathitā | tathāhi na bāhyānāmaviparītadharmadaiśikatvaprāptiḥ
| sarvakleśāprahāṇāt | tasmādete na bhūtaśāstāraḥ | śrāvakapratyekabuddhāstu yadyapi bhūtaśāstāraḥ
sarvakleśaprahāṇānna tu sarvākāraśāstāraḥ sarvākārasarvadharmānavabodhāt | bhagavān
punaryathoktanyāyena bhūtaśāstā sarvākāraśāstā ceti pratipāditam | yena sā śāstṛtvasampallabhyate
taddarśayati | vidyācaraṇasampanna iti | anena śāstṛtvasampadaḥ prāptihetu darśayati
| tatra vidyā samyagdṛṣṭiḥ | samyaksaṅkalpādīni śeṣāṇyaṅgāni caraṇam | yataḥ samyagdṛṣṭyā
tattvaṃ dṛṣṭvā samyaksaṅkalpādibhiścaraṇabhūtairgacchatyanyathā'paśyannacaraṇo gantumasamartha
iti bhāvaḥ | tābhyāṃ sampanno yuktaḥ | adhiprajñaṃ vā śikṣā vidyā | adhicittamadhiśīla
śikṣācaraṇam | prajñāyāḥ pūrvaparikarmabhūtatvena puraścaraṇaṃ caraṇamiti kṛtvā
vidyāyāstu pūrvagrahaṇaṃ tatpariśuddhyā śīlasamādhyoḥ pariśuddhitaḥ | tathā hi prajñayā cakṣuṣeva
paśyaṃstābhyāñca śīlasamādhibhyāṃ caraṇābhyāmiva gacchan gantavyamanuprāpnotīti vidyācaraṇaśabdena
tistraḥ śikṣā nirdiśyante | sā ca tādṛśī dvividhāpi śāstṛtvasampat | tāṃ
sugataḥ ityanenācaṣṭe | tathā hi lokottareṇa mārgeṇa śobhanaṃ jñāna prahāṇasampadaṃ gataḥ
| sugataḥ surūpavat | apunarāvṛttyā vā suṣṭhugataḥ sugataḥ sunaṣṭajvaravat | niḥśeṣaṃ vā gataḥ
sugataḥ suparipūrṇaghaṭavat | arthatrayañcaitadvāhyavītarāgaśaikṣāśaikṣebhyo viśeṣaṇārtham
| tathā hyātmaviparyāsena bāhyavītarāgā na śobhanaṃ gatāḥ | śaikṣāstu saṃsāre punarjanmagrahaṇānna
suṣṭhugatāḥ | aśaikṣāḥ punaḥ sarvajñeyeṣu jñānavibandhānna niḥśeṣaṃ gatāḥ |
asyāśca śāstṛtvasampado dvividhaṃ karmeti | prathamaṃ bhavyābhavyalokāvalokanaṃ karma darśayati
| lokaviditi bhavyābhavyalokaparijñānādasau lokavidityucyate | tathā hi bhagavāṃstriḥkṛtvo
rātrestriḥkṛtvo divasasya buddhacakṣuṣā lokaṃ vyavalokayati ko hīyate ko vardhata
ityādibhirākārairdvitīyaṃ bhavyavinayanaṃ karma darśayati | anuttaraḥ puruṣadamyasārathiriti
| bhavyābhavyāllokān vyavalokya bhagavān ye puruṣā eva damyā damanārhā damayituṃ vā śakyā
bhavyāstān vinayati | teṣāṃ sārathibhāvagamanāt |  vinayanaṃ hi sārathibhāvaḥ | asanmārgādapanīya
sanmārge pratiṣṭhāpakatvādguṇaviśeṣādhāyakatvāccāśvādisārathivat | anuttaragrahaṇaṃ
sārathibhāvaviśeṣaṇārtham | durdamānāmapi keṣāñcit puruṣadamyānāṃ tīvrarāgadveṣamohamānānāmāryasundarānandāṅgulīmāloruvilvākāśyapamahārājakapphiṇaprabhṛtīnāṃ
vināyaka iti pradarśanārtham
| tacca bhavyavinayanaṃ karma yatra sthitaṃ taddarśayati | śāstā devānāñca manuṣyāṇāñceti
| yadyapi bhagavānaviśeṣeṇa sarvasattvānāṃ svargāpavargamārgopadeśena śāstā |
tathāpi yatra tvāryasatyadarśanaṃ śrāmaṇyaphalaprāptiśca prajñāyate tatra mukhyato yathārthānuśāsanaṃ
bhagavataḥ śāstṛkarmasthitiḥ | tasya ca devamanuṣyā bhājanam | ataḥ śāstā devānāñca
manuṣyāṇāñcetyucyate | yatraitadguṇamāhātmyaṃ sa buddho bhagavāniti svarūpakathanam
| tatra sakalapadārthāvabodhena prakṛṣṭā buddhirasyeti buddhaḥ | akārapratyayo'trārśa āderākṛtigaṇatvena
kāryaḥ | prakṛṣṭā ca buddhirnavabhirākāraiḥ sarvajñajñānena | ayatnajñānena
| anupadiṣṭajñānena | savāsanakleśāvaraṇaprahāṇajñānena | nikhilajñeyāvaraṇaprahāṇajñānena
| sarvākārasarvasattvārthakaraṇaśaktyā | karuṇāsampattyā | akṣayatāsampattyā | atulyasampattyā
ca | samagraiścaryādiyogena bhagavān | punarapi te devaputrāstathāgatānubhāvena samudaye
tṛtīyakṣaṇākāraṃ pratipāditavanta ityāha | āścaryamityādi | tattvenānutpādarūpāpi saṃvṛtyā
prajñāpāramitā sarvajñatāyāḥ samutpādiketi sarvabālajanātikrāntatvādāścaryam | śrāvakādibhyo
viśeṣataḥ paramāścaryam | yāvadvacanena duḥkhe dharmajñānakṣāntyāderupādānaṃ sarvajñatāyeti
samudaye'nvayajñānakṣānteḥ | āhāriketi | anudgrahānutsargayogenotpādikā | anuparigrāhiketi
| sarvāntarāyakaradharmānavakāśayogenopastambhakārikā | tathā ca madhyamāyāṃ
jinajananyāmuktam | "āścaryaṃ bhagavan yāvat prajñāpāramitā sarvākārajñatāyā āhārikā'nuparigrāhikā
| anudgrahānutsargayogene"tyādi | etaduktam | "dharmadhātusvabhāvatayā prajñāpāramitāyāṃ
sthitasya bodhisattvasya sarvadharmāṇāṃ nodgrahatyāgabhāvanādikamiti | sarvadharmālambane
samudaye'nvayajñānakṣāntirutpadyata"iti ||

abhisamayālaṅkārālokāyāṃ prajñāpāramitāvyākhyāyāṃ śakraparivarto nāma dvitīyaḥ ||

