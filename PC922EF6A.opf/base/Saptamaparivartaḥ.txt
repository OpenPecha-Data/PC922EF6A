saptamaparivartaḥ |sāsravabhāvanāmārgānantaramanāsravo bhāvanāmārgo vaktavyaḥ | sa ca dvividha
iti | prathamamabhinirhāralakṣaṇaṃ bhāvanāmārgaṃ vaktuṃ svabhāvābhidhānādāha | atha khalvāyuṣmānityādi
| tathāgatajñānasya niṣpādanahetutvātsarvajñajñānapariniṣpattiḥ | sarvajñatvamiti
rūpādyaviparītadarśanaṃ svabhāva ityarthaḥ | evamityādivacanena labdhaprasādātiśayatvādabhinirhārasya
vistareṇa jñānasvābhāvyaparidīpanārthamāha | avabhāsakarītyādi | uṣmagatajñānālokatvādavabhāsakarī
| kāyavāṅmanobhiḥ praṇāmānnamaskaromi | yasmānnamaskārārhatvānnamaskaraṇīyā
| mūrdhāvasthāprāptatvenāśraddhādibhirasaṃsargādanupaliptā | kṣāntisvabhāvatvenāpāyasaṃvartanīyakarmavigamāt
sarvalokanirupalepā | agradharmarūpatvena lokottarajñānodayahetutvādālokakarī
| duḥkhadharmajñānakṣāntyā svadarśanaprahātavyatraidhātukakleśaprahāṇāt
sarvatraidhātukavitimirakarī | dharmajñānena vimuktisākṣātkaraṇāt sarvakleśadṛṣṭyandhakārāpanetrī
| anvayajñānakṣāntyā''ryadharmānvayāvagamādāśrayaṇīyā | anvayajñānena niścayāvadhāraṇādagrakarī
| samudaye dharmajñānakṣāntyādibhiścaturbhiḥ kṣaṇaiḥ pūrvavadvyāpārakaraṇādyathākramaṃ
bodhipakṣāṇāṃ dharmāṇāṃ kṣemakarī,ālokakarī,sarvabhayopadravaprahīṇā''lokakarīti
padacatuṣṭayaṃ yojyam | māṃsadivyaprajñābuddhadharmacakṣuḥparigrahaṃ kṛtvā pūrvavannirodhe
dharmajñānakṣāntyā mārgadarśayitrī | dharmajñānena cakṣuranvayajñānakṣāntyā mṛdumadhyādhimātravipakṣāpagamenāryadharmānvayāvagamānmohatamastimiravikaraṇī
| anvayajñānena niścayāvadhāraṇādvitimirakaraṇī
| mārge tathaiva dharmajñānakṣāntyā'karaṇī | dharmajñānena mārgāvatāraṇī
| anvayajñānakṣāntyā sarvajñatā | anvayajñānena sarvakleśajñeyāvaraṇāvāsanānusandhiprahīṇatāmupādāyānutpādikā
| sāsravabhāvanāmārgeṇa kuśaladharmaprasavanādanirodhitā |
māyopamatvādanāsravābhinirhārabhāvanāmārgarūpeṇa sadāvasthānādanutpannāniruddhā | atyantaviśuddhibhāvanāmārgasvabhāvenātiśayahitakāriṇītvāt
svalakṣaṇaśūnyatāmupādāya mātā | sa ca
mṛdumadhyādhimātrabhedāttrividha iti yathākramaṃ daśabalakarī,anavamardanī,nāthakarīti padatrayamuktam
| ānantaryamārgatayā sarvasaṃsāraprahāṇāt saṃsārapratipakṣaḥ | kūṭaḥ sāmagrī
tatra tiṣṭhatīti hetupratyayajanyo bhāvastathoktastatpratiṣedhādakūṭasthatāmupādāya vimuktimārgeṇa
sarvaguṇasampadabhimukhībhāvāt sarvadharmasvabhāvavidarśanī,paścādevaṃ samadhigatatatvānāṃ
yathāśayaṃ triyānadharmadeśanayā paripūrṇatriparivartadvādaśākāradharmacakrapravartanītyevameṣāṃ
padānāmarthanirdeśo vācya iti pūrvācāryāḥ | tatra trayaḥ parivartā dvādaśākārā
yasmin dharmacakra iti vigrahaḥ | tatrāmī trayaḥ parivartāḥ | yaduta idaṃ duḥkhamāryasatyaṃ
tat khalvabhijñāya parijñeyaṃ parijñātam | idaṃ duḥkhasamudaya āryasatyaṃ tadabhijñāya
prahātavyaṃ prahīṇam | idaṃ duḥkhanirodhaṃ āryasatyaṃ tadabhijñāya sākṣātkartavyaṃ sākṣātkṛtam
| idaṃ duḥkhanirodhagāminī pratipadāryasatyam | tat khalvabhijñāya bhāvayitavyaṃ
bhāvitaṃ mayeti bhikṣavaḥ pūrvamanuśruteṣu dharmeṣu yoniśomanasikurvataḥ pratyakṣārthatvādanāsravā
prajñā cakṣurudayādi | niḥsaṃśayatvājjñānaṃ bhūtārthatvādvidyā viśuddhatvādvuddhirudayādītyetatkriyāpadamekaikasmin
satye triṣvapi yojyam | ataḥ pratyekañcaturṇāmāryasatyānāṃ
triparivartanātriparivartam | cakṣurityādayaścākārāścatvārastriparivartanāt pratisatyaṃ
traya ityato dvādaśākāram | etāvataiva jagadarthasampādanāt paripūrṇaṃ triparivartadvādaśākāraṃ
dharmacakramiva dharmacakraṃ yat prathamato vārāṇasyāṃ bhāṣitaṃ sūtram | yathā rājñaścakravartinaścakraratnamagresaraṃ
sarvastu balakāyastadevānusaran paścādgacchati,tathā
sakalatrailokyādhipatestathāgatasya tat sūtramagrataḥ kṛtvā sarvo deśanādharmaḥ prabhavati
| atastanmāturādhipatyena pravartata iti | bhagavatī tathoktā | śreṣṭhatāṃ pratipādayitumāha
| kathaṃ bhagavānityādi | pariharannāha | yathā śāriputretyādi | śāstarīva pratipattyādividhānānnānyathāvabuddhatvasamprāptiriti
śreṣṭhatā kathitā | kuta iti kasmāddhetorityarthaḥ
| tadevāha | kinnidāneti | etannidāneti puṇyaskandhābhibhavahetukā | abhinirhāraśreṣṭhatādhikāre
pariṇāmanāmanaskārapuṇyaskandhahetukā pṛcchā kimarthamiti ceducyate | yatra hi
nāma sāsravapariṇāmanāmanaskārasyedṛśī śreṣṭhatā yadbalādaprameyadānādipuṇyaskandhābhibhavo
jātastatra sutarāmevānāsravabhāvanāmārgasyeti kathanāya pariṇāmābhibhūtapuṇyaskandhahetukā
pṛcchā kṛtā | atiśayārthamevāha | apitu khalu punarityādi | sarvajñatāmārgāvatārāyeti
| buddhatvaprāpakamārgapramuditādibhūmiṣvavatāranimittam | apariṇāyakamabhavyamiti | sārathibhāvarahitamayogyam
| dānamityādi | tatra dānaṃ dharmābhiṣābhayabhedātrividham | tathā śīlamakuśalanivṛttikuśalapravṛttisattvārthakriyārūpeṇa
trividham | tathā kṣāntirapi dharmanidhyānaduḥkhādhivāsanaparāpakāramarṣaṇātmikā
trividhā | tathā vīryamapi sannāhakuśalasattvārthaprayogabhedātrividham
| tathā dhyānaṃ guṇasattvārthakleśapratipakṣasukhābhinirhārātpūrvavattrividhamiti
| jātyandhabhūtamiti | utpadyamānameva saṃvṛtiparamārthasatyasakalasattvārthālambanabhedātrividhaprajñācakṣuṣā
vihīnam | kutaḥ punariti | kasmātpunarnaivetyarthaḥ
| pāramitānāmadheyameva kathayati | pāramitāśabdamiti | āsāñcakṣuḥpratilambha iti | dānādipāramitānāṃ
dharmatācakṣuḥsamanvāgamaḥ | sarvadharmānabhisaṃskṛtiṃ pratipādayitumāha | kathaṃ
bhagavan bodhisattvenetyādi | pariharannāha | rūpasyetyādi | māyopamatayā rūpāderadhigamo
māturabhinirhāra ityarthaḥ | upasaṃharannāha | evamanabhisaṃskāreṇetyādi | tathatārūpatvāt
sarvadharmaviśeṣānutpādanenādhigamo prayogo'nabhisaṃskārastena skandhānāmadhigama iti
yāvat | kvacidanabhinirhāreṇeti pāṭhastatrāpyayamevārtho grāhyaḥ | sarvadharmānupalambhenābhisamayārpaṇārthamāha
| evamabhinirhṛtetyādi | na kaściddharmamarpayatīti | yathopalambhādiviparyāsastathā
na kaścidadhigamadharmaṃ yogisantāne samutpādayati tadā prajñāpāramiteti
saṃkhyāṃ gacchatyaviparyastatvāditi matiḥ | sarvajñatāyāstvarpaṇaṃ yuktamanyathā nirarthikaiva
prajñāpāramitetyabhiprāyavānāha | kimiyambhagavannityādi | viparyāsadvāreṇa nārpayatītyāha
| na yathopalambha ityādi | tatropalambho bāhyārthopalambhaḥ | nāma catvāro'rūpiṇaḥ
skandhāḥ | abhisaṃskāro māyopamamevedaṃ tattvamityādicittābhogaḥ prakārāntaravyavacchedenānyathārpaṇamityāha
| kathaṃ tarhītyādi | yathā kauśika nārpayati tathārpayatīti | yena
prakāreṇa māyopamatayā kaścidabhiniveśaṃ viparyāsaṃ nārpayati tathā sarvajñatāmarpayatītyarthaḥ
| na kiñciddharmamutpādayatīti vaiyavadānikaṃ na kiñciddharmaṃ nirodhayatīti sāṃkleśikam
| pratyupasthitetyanutpādāya | anupasthitetyanirodhāyeti yojyam | evamapyabhiniveśo
bandhanamityāha | sacedevamityādi | prayogadarśanabhāvanāviśeṣamārgeṣu yathākramaṃ dūrīkariṣyati
riktīkariṣyati tucchīkariṣyati na kariṣyatīti padacatuṣṭayaṃ yojyam | prakārāntareṇāpi
dūrīkaraṇādikamāha | astyeṣa ityādinā | bhavatyeṣa rūpādyabhisaṃbodhaparyāya ityarthaḥ
| nanu "dharmatayā rūpādyeva prajñāpāramite"ti nyāyāt kathaṃ rūpādyavagamena māturdurīkaraṇādikamiti
| tatkasya hetorityāśaṅkyāha | prajñāpāramitāyāṃ hītyādi | etaduktam | "māyopamatayā
yasmādrūpādyeva jinajananītyekasvabhāvatvena nyāyāt paridīpitāyāṃ prajñāpāramitāyāṃ
pṛthagrūpādyavagamo viparyāsastasmādrūpādyavagamena māturdūrīkaṇādikami"ti | mahārthatāmāha
| mahāpāramiteyamityādinā | buddhamahārthasādhanānmahāpāramitā | tatra na mahatkaroti |
adhikānutpādanāt | nālpīkaroti vyavasthitānapakarṣaṇāt | tadeva yathāyogaṃ kathayati |na
saṃkṣipati na vikṣipatīti |"prasiddhamātrasya hi yā'yathārthatātadarthasaṃbodhaphalaṃ hi śāsanam
|"iti bhāvaḥ | na balīkaroti | apūrvasamāropāt | na durbalīkaroti vidyamānānupavādāt
| pṛthagjanavyavasthāyāṃ viparyāsabalādalpīyasī sarvajñatā muktyavasthāyāṃ mātuḥ sāmarthyena
viparyāsāpagamānmahatī jātā | tatkathamevaṃ vakṣyata iti | tatkasya hetorityāśaṅkyāha
| asaṃkṣiptā hītyādi | etaduktam | "viparyāsāpagame mātuḥ sāmarthyasya sthitatvena yasmāt
sarvajñatā'saṃkṣiptā'vikṣiptā tasmānna mahatī nālpīkriyata"iti | tatrāpyabhiniveśo bandhanamityāha
| sacedevamityādi | kimpunarevaṃ sañjānāna iti | vakṣyamāṇopalambhaṃ pratipadyamānaḥ
kiṃ punaḥ prajñāpāramitāyāñcaratyapi tu mahopalambhatvānnaivetyarthaḥ | nanūpalambhasya
ko doṣo yena tat sadbhāvānna caratīti | tatkasya hetorityāśaṅkyāha | na hyeṣa ityādi |
etaduktam | "yasmādeṣa prajñāpāramitāyāḥ sadṛśaḥ syando niṣyandastadanurūpaṃ phalaṃ sattvanirvāṇopalambho
na bhavati | tasmādupalambhabhāvānna caratī"ti | kathaṃ punaretaditi | tatkasya
hetorityāśaṅkyāha | sattvāsvabhāvetyādi | sattvānāmasvabhāva eva jātiḥ prakṛtiryasyā
iti sā tathoktā | evaṃ manyate sattvānutpādaprakṛtikāyā mātuḥ kathaṃ sattvopalambho niṣyandaphalamiti
| sattvānutpādarūpatārthamevāha | sattvāsvabhāvatayetyādi | tatrāsvabhāvatāḥ
viviktatā'cintyatā yathākramaṃ kalpitāderveditavyā | sattvāvināśadharmatā sadaivāvasthitā
tathatā | sattvasya māyopamatayā darśanamārgeṇānavagamaḥ sattvānabhisambodhanatā | sattvasya
pūrvabhāvanāmārgeṇā'pratipattiḥ sattvayathābhūtārthānabhisambodhanatā | sattvasya balaṃ
pramāṇāvyāhataṃ sāmarthyaṃ māyopamatvaṃ tasya prāptiḥ samudāgamanatā | tayā tathāgatabalasya
prajñāpāramitāyāḥ samudāgamanatā veditavyā | yathoktasvabhāvādilakṣaṇa evābhinirhārabhāvanāmārgo'vasātavyaḥ
| tathā coktam |svabhāvaḥ śreṣṭhatā tasya sarvasyānabhisaṃskṛtiḥ |nopalambhena
dharmāṇāmarpaṇā ca mahārthatā

ititadanantaraṃ dvitīyo'tyantaviśuddhilakṣaṇo bhāvayitavyastadutpādānutpādahetoryathākramaṃ
parigrahatyāgenetyutpādahetuṃ tāvatpratipādayitumāha | yo bhagavannityādi | mārgāntarākāṃkṣaṇānna
kāṃkṣiṣyati | sandehābhāvānna vicikitsiṣyati | ajñānavigamānna dhanvāyiṣyati | ciracaritāvīti
| ciraṃ dīrghakālaṃ caritamanuṣṭhitaṃ dānādi | śrāvakādibodhāvaniryātanenāvituṃ
rakṣituṃ śīlamasyeti tathoktaḥ | anugamiṣyati dharmato'rthataśca | anubhotsyate tannayataḥ
| anubodhayiṣyati parānubhayathā yathākramamityevamarthabhedo vācyaḥ | parivārādidānātparyupāsyaḥ
| saṃśayārthaparipṛcchanāt paripṛcchyeti buddhasevā kathitā | adhimokṣasya paryupāsanādinā
kaḥ sambandho yenādhimokṣabalāt paryupāsanādikaṃ pratīyata iti | tatkasya hetorityāśaṅkyāha
| yaḥ kaścidityādi | etaduktam | "viśiṣṭakāraṇamantareṇa tādṛgvidhādhimokṣādyasambhavāt
tatkāraṇaṃ tathāgataparyupāsanādikamanumīyata"iti | samādhānotpādanācchrotramavadadhāti
| maṇḍalādikaraṇātsatkṛtya śṛṇoti | aprastutārthānabhidhānāt kathaṃ nopacchinatti
| ciracaritāvī sa iti vacanena dānādiruktaḥ | anekabuddhaparyupāsanāt bahubuddhaparyupāsitaḥ
| sahetukaśravaṇādāvanabhiniveśaṃ pratipādayitumāha | śakyā punarityādi | upalakṣayitumityādipadāni
yathāsaṃkhyamiyaṃ setyādi padacatuṣṭayena sambandhanīyāni | tatrākāraliṅganimittāni
svasāmānyobhayarūpāṇi yathākramaṃ veditavyāni | hetubalādapi śravaṇaṃ saṃvṛtyā na
tu tattvata ityāha | no hīdamiti | tadevāha | neyamityādi | pratīyamānenāpi skandhādinā kathaṃ
na śakyate śravaṇādi kartumiti | tatkasya hetorityāśaṅkyāha | sarvadharmetyādi | tatra
vartamānībhūtaskandhādisvalakṣaṇaśūnyatvāt sarvadharmaviviktatvaṃ kāryakāraṇāntadvayavigamādatyantaviviktatvam
| tasmāt traiyadhvikaśūnyatvena tattvataḥ skandhādibhirnirdeṣṭuṃ na
śakyata iti vākyārthaḥ | tadvyatirekeṇa tarhi nirdiśyatāmityāha | na cānyatretyādi | prakārāntarasyāniṣedhe
kathamevaṃ labhyata iti | tatkasya hetorityāśaṅkyāha | skandhetyādi |
utpādahetuvaikalyena śūnyam | svarūpānavadhāraṇādviviktam | kāryasāmarthyaviraheṇa śāntam
| etaduktam | "sarvadharmasaṃgrāhakaskandhādīnāṃ tattvato niḥsvabhāvatve tadvyatirekeṇa nirdeṣṭuṃ
na śakyata"ityādi | iti | hītyādyupasaṃhāraḥ | saṃjñā samajñā yathākramaṃ svasāmānyalakṣaṇodgrahaṇalakṣaṇe
| prajñaptistatsaṅketodgrahaṇam | vyavahāraḥ prajñaptipūrvakau hitāhitaprāptiparihārau
| vibhajyetyādi | prajñāpāramitāyogārthaṃ yenopāyakauśalaṃ vimātratayā
mṛdvādibhedena bhāvitaṃ sa yogamāpatsyata iti vibhajya vaktavyametadanenopāyakauśalamuktam
| yathoktameva sevāditrayamutpādahetuḥ | tathā coktam |buddhasevā ca dānādirupāye yacca
kauśalam |hetavo'trādhimokṣasya ||iti | anutpādahetuṃ nirdiśannāha | syāt khalu punarityādi
| anadhimokṣe kiṃ kāraṇamiti | tatkasya hetorityāśaṅkyāha | pūrvamapītyādi | tataḥ parṣadbhyo'pakrāntā
iti pratikṣepacitteneti śeṣaḥ prayogādyavasthātraye yathākramaṃ sañcitenetyādi
vaktavyam | kāyāsannidhānānna kāyasāmagrī | cittavikṣepānna cittasāmagrī | pratyakṣānumānāgamapramāṇairyathāsaṃkhyaṃ
na jānanti na paśyanti na budhyante | ata eva na vedayante
parāniti śeṣaḥ| svarūpanirākaraṇāt pratyākhyāsyanti sāmarthyāpahnavāt pratikṣepsyanti |
apriyābhidhānāt pratikrokṣyanti | kuśalamūlānutpādādupahatyākuśalavāsanotpādena dagdhāḥ svalpadānāditrayayogādalpapuṇyāḥ
| mṛdumaitryādisambhavādalpakuśalamūlāḥ | kartukāmatāpanayanādvicchandayiṣyanti
| svarūpāpakarṣaṇakaraṇādvivecayiṣyanti | punaḥ pravṛttinirākaraṇādvivartayiṣyanti
| sarveṇetyādi | sarveṇa buddharatnādirūpeṇa | sarvaṃ śākyamunitathāgatādirūpam
| sarvathā mṛdumṛdvādiprakārabhedena sarvamadhiśīlādiprakāram | utpādanādupasthitena |
vināśābhāvātsamutthāpitena | mahānirayeṣviti | jambūdvīpasyādho viṃśatyā yojanasahasrairavīcirmahānarakaḥ
| tatpramāṇastadupariṣṭāt pratāpanastapano mahārauravo rauravaḥ saṃhātaḥ
kālasūtraḥ sañjīvaścetyaṣṭau mahānirayāḥ | tejaḥsaṃvartanīti | narakagatimupādāya yāvadvrahmaloke
kaścit sattvo nāviśiṣṭo bhavati tadā śūnyabhājane sapta sūryāḥ prādurbhūya krameṇāpmaṇḍalamārabhya
yāvat prathamaṃ dhyānaṃ dahanti | anyeṣu lokadhātuṣviti | trisāhasramahāsāhasreṣu
pracuraduḥkhānubhave kiṃ kāraṇamiti | tatkasya hetorityāśaṅkyāha | yathāpi nāmetyādi
sugamaḥ | pañceti | mātṛvadhaḥ pitṛvadho'rhadvadhaḥ saṅghabhedastathāgataduṣṭacittarudhirotpādaścetyetāni
pañcakarmāṇyanantaramavīcimahāniraye janmahetutvādānantaryāṇi | kāryakāraṇasvabhāvaistribhiḥ
sādṛśyābhāvādyathākramaṃ na prativarṇakāpi nānurūpāṇyapi na pratirūpāṇyapīti
| yojyam | nanu duḥkhiteṣu karuṇāpravartanāt kathaṃ sthānādiniṣedha iti | tatkasya
hetorityāśaṅkyāha | dharmadūṣakā hītyādi | anyeṣāmapi svadoṣopādānāt kasambakajātāḥ | sasyopaghāṭakatṛṇajātivadbodhisattvasya
vināśāt kṛṣṇānirjātikāḥ kṛṣṇasarpavaddveṣavāhulyāt
kṛṣṇāhijātikāḥ | anayena vyasanamiti | yasmādevaṃvidhapāpakāribhiḥ saha kṛpā'viṣayatvenāvasthāviṣayavibhāgādikaṃ
parihṛtyādikarmikāḥ saṃvāsādinā'neneti durācāreṇa vyasanamupaghāṭamāpatsyante
tasmāddharmadūṣakā varjanīyā iti yāvat | dharmadūṣakāḥ ka ucyanta ityāha | ye cetyādi
| sambhavatpramāṇasyākathane kiṃ kāraṇamiti | tatkasya hetorityāśaṅkyāha | mā tathārūpasyetyādi
| yasmānmahannārakakāyapramāṇaṃ śrutvā duḥkhamahattvaṃ pratipadya mahābhayena
sahasā pratipakṣasamudācārādivirodhenoṣṇarudhirāgamanādayaḥ syustasmānnākhyāyata iti samudāyārthaḥ
| maraṇamātrakaṃ vā duḥkhamāgāḍhamābādhaṃ spṛśediti mṛdumadhyādhimātrabhedāduktam
| paścimāyā janatāyā āloka iti aśuklakarmakāriṇaḥ | saṃvegotpādāddharmālokaḥ saṃvega iti
taddhetutvāttathoktaḥ | susaṃvṛtakāyakarmavākkarmamanaskarmaṇeti yathākramaṃ smṛtisamprajanyatāmupādāya
kāyikavācikamānasikakuśalānuṣṭhānāduktam | viparītakaraṇe ko doṣa iti | tatkasya
hetorityāśaṅkyāha | yatra hi nāmetyādi | evaṃrūpeṇeti naitadbuddhavacanamityevaṃ svabhāvenāsyopalakṣaṇaparatvāt
| viparītakāyavāṅmanaskarmaṇāpīti jñeyam | prakrāntavāgdurbhāṣitaprakaraṇopasaṃhārārthamāha
| katamenetyādi | anyathānantaramevoktamiti kathaṃ praśnaḥ syāt
| mohapuruṣā iti | svake'vatārāt svasyaiva vinayadarśanādapi | audāryādapi | gāmbhīryādaviruddhaiva
dharmateti vacanāt | yatsūtre'vatarati vinaye ca sandṛśyate | dharmatāñcānulomayatīti
buddhabhāṣitalakṣaṇāvagamena sūtrādisaṅgṛhītāyā mātuḥ svabhāvānavadhāraṇānmūḍhaḥ
| syādetannikāyagranthe parimitaparimāṇasūtreṣvanavatārāttathāparicchinnapramāṇavinayapiṭake'saṃdarśanāttathāvyavasthāpitapudgalanairātmyādidharmatāvilomanenābuddhavacanamahāyānapratikṣepādamoha
iti  | evaṃ ca sati,muktakasūtrāṇyapi sūtrāntapiṭakeṣvapaṭhitatvādabuddhavacanānyabhyupeyāni
syustathaikaikasmin sūtrāntapiṭake'nyāni sūtrāntapiṭakāni na sarvaprakāramavataranti
| tathaikaikasmin vinaye'nye vinayā na sarvaprakāraṃ sandṛśyante | tathaikaikasmin
nikāye yā dharmatā vyavasthāpitā na sā'nyeṣu nikāyeṣu dharmatāṃ sarvaprakāramanulomayatītyevamaṣṭādaśabhedabhinnāni
sūtravinayābhidharmapiṭakāni parasparaṃ granthārthavyatibhinnāni
kathaṃ buddhavacanāni siddhyantītyavyāpakametat buddhavacanalakṣaṇamabhyupagacchantīti
mūḍhā eva | athavā |manaḥpradoṣaḥ prakṛtipraduṣṭehyayuktarūpe'pi na yuktarūpaḥ |prāgeva
sandehagatasya dharmetasmādupekṣaiva varaṃ hyadoṣaḥ ||ityasyārthasyāparijñānānmohapuruṣāḥ
| dūṣayitavyāmiti | parasparavirodhodbhāvanayā pratikṣeptavyāmiti pūrvavat | pratibādhitavyāmiti
pratyakṣādipramāṇabādhanāt | asya tu sarvadharmapratikṣepasya caturo hetūn pratipādayitumāha
| ko'tra heturityādi | caturbhirākārairiti | mārādhiṣṭhānagambhīradharmānadhimokṣaskandhādyabhiniveśapāpamitraparigrahaiścaturbhiḥ
pratikṣepahetubhirityarthaḥ | tathā
coktam |dharmavyasanahetavaḥ

mārādhiṣṭhānagambhīradharmatānadhimuktate |skandhādyabhiniveśaśca pāpamitraparigrahaḥ

itiabhisamayālaṅkārālokāyāṃ prajñāpāramitāvyākhyāyāṃ nirayaparivarto nāma saptamaḥ ||

