ekatriṃśattamaparivartaḥ

tathāgatānāmāgamanagamananiṣedhena darśanamārgotpādanārthaṃ sarvadharmanairātmyamāvedayannāha
| evamukte dharmodgata ityādi | tathatā'nutpādabhūtakoṭiśūnyatāyathāvattāvirāganirodhākāśadhātusvabhāvatvapratipādanena
yathākramaṃ buddhānāṃ bhagavatāṃ māyopamasarvākārajñatādyaṣṭābhisamayaprabhāvitatvamāveditamityeke
| ata evāha | na hi kulaputretyādi | ebhyo dharmebhya
iti | sarvākārajñatādidharmebhyo nānyatra  tathāgataḥ | kintveṣāmeva yā tathatā sā tathāgata
ityarthaḥ | anye tu hetūdāharaṇādhikyādādhikyaṃ nigrahasthānaṃ kṣudranaiyāyikairapyucyate
| tatkathaṃ nyāyaparameśvaro bhagavānudāharaṇādhikyamuktavāniti codyaṃ kṛtvā | yatra
nāmaikaḥ pratipādyastatra tatprasiddhasyaikasyaivābhidhānaṃ yuktam | tatra tu parṣanmaṇḍale
bahavo bhinnamatayaḥ sanniṣaṇā iti | tadadhikāreṇa yuktamanekodāharaṇavacanam | vikalpena
vā'mī dṛṣṭāntā na samuccayenetyevaṃ sarvatrādhikavacane parihāraṃ varṇayanti | tathā
dṛṣṭāntasyaiva kathanātpratītyasamutpannatvādiko hetuḥ prājñairabhyūhanānnokta iti | tathāgatānāṃ
svarūpamevaṃ nirdiśya kalpitābhiniveśaniṣedhārthamāha | tadyathāpi nāma kulaputra
puruṣa ityādi | marīcikāmiti | viśiṣṭādityaraśmim | padārthasvarūpāparijñānādbālajātīyaḥ |
viparītapratipattyā duṣprajñajātīyaḥ | na punastatrodakaṃ svabhāvataḥ saṃvidyata iti | mṛgatoyasya
vijñāne raśmitaptoṣaramālambanaṃ na bhavatyanyākārajñānasyānyālambane'tiprasaṅgāt,parasparavyāvṛttarūpatvātsarvabhāvānāmudakaṃ
marīcikāyāṃ tattvato na saṃvidyate | tasmāttadālambanaṃ
jñānaṃ bhrāntaṃ nirviṣayatvādityarthaḥ | pūrvavat tatkasya hetorityāśaṃkyāha
| na hi tathāgato rūpakāyato draṣṭavya iti kalpitasyaikāntaśūnyatvānna rūpaskandhātmakastathāgataḥ
| paratantrābhiniveśaniṣedhārthamāha | tadyathāpi nāma kulaputra māyetyādi | grāhyagrāhakākārasyālīkatvena
nirmitasya nāstyāgamanādikamityarthaḥ | evameva kulaputra nāsti
tathāgatānāmiti | paratantrātmakānam | pariniṣpannābhiniveśanirākaraṇārthamāha | tadyathāpi
nāma kulaputra puruṣaḥ supta ityādi | mṛṣāvādo hi svapna iti |

sarvatrālambanaṃ bāhyaṃ deśakālānyathātmakam |

janmanyanyatra tasmin vā tadā kālāntare'pi vā ||

taddeśo'nyadeśo vā svapnajñānasya gocaro na bhavatyanyākārajñānasyānyālambane'tiprasaṅgāt |
na cānyadvāhyaṃ rūpamupapadyate | alpīyasyapi veśmani bahuyojanaparimāṇānāṃ giritarusāragādīnāṃ
sapratighānāmupalambhāt,tasmādbhrāntameva tathāvidhaṃ jñānamupajāyata ityalīkaḥ svapnaḥ
| evameva kulaputra sarvadharmā iti | pramāṇopapanotpattirahitatvena pariniṣpannasvabhāvāḥ
sarvadharmāḥ svapnopamāḥ | dharmatāmaprajānanta ityanutpādarūpatāmanavagacchantaḥ | ṣaṅgatikamiti
| devādipañcagatibhyo'suragateḥ pṛthagvyavasthāpanāt | te ca bhagavataḥ śrāvakā
iti |

śīlādapi varaṃ bhraṃśo na tu dṛṣṭeḥ kadācana |

śīlena gamyate svargo dṛṣṭyā yāti paraṃ padam ||

iti nyāyena ta eva māyopamadharmatādhimuktā bhagavataḥ śiṣyāḥ | kalpitādipadārthatrayatattvarūpaniṣedhe
sati nāstyeva tathāgata iti mandadhījanāśaṅkāmapākurvan pratītyasamutpannastathāgato'stītyāha
| tadyathāpi nāma kulaputra mahāsamudra ityādi | sattvānāṃ kuśalamūlānyupādāyeti
| "karmajaṃ lokavaicitryami"ti vacanāt sādhāraṇaṃ sattvānāṃ śubhaṃ karma pratītya saṃvṛtyā
kuśalamūlahetukatvānna ca tānyahetukāni,yeṣāṃ pratyayānāṃ satāmiti sāmarthyeneti śeṣaḥ
| na cāhetuko buddhānāṃ bhagavatāṃ kāya iti buddhavineyānāmeva sattvānāṃ kuśalamūlavaśena
niṣpattigamanānnāhetukaḥ kāyaḥ | sādhāraṇakarmanirjātatvaṃ nirdiśyedānīṃ bhagavatāmasādhāraṇakarmanirjātatvapratipādanārthamāha
| pūrvacaryāpariniṣpanna ityādi | tatrādhimukticaryābhūmiprabhāvitatvāt
pūrvacaryāpariniṣpannaḥ pramuditādisaptaprayogabhūmyupādānahetunirjātatvāddhetvadhīnaḥ
| acalāditrividhaphalabhūmisahakārikāraṇodgatatvātpratyayādhīnaḥ | samantaprabhābhūmisaṅgṛhītatvāt
pūrvakarmavipākādutpanna ityevameṣāmarthabheda iti kecit |
tasmānna svābhāvikastathāgata ityāha | na kvaciddaśadiśītyādi |

yadarthakriyāsamarthaṃ tadatra paramārthasat |

iti vacanāt,pramāṇopapannakāryakāraṇasambandhabalātpratītyasamutpanna eva tāttvikastathāgata
ityaupalambhikajanābhiniveśaniṣedhārthamāha | tadyathāpi nāma kulaputra vīṇāyā ityādi | tatropadhānī
tantrīveṣṭanikā daṇḍāgravinyastā kāṣṭhādivakralikā,upavāṇī pārśvasthitāstrantrīviśeṣāḥ
| sa ca śabdo na droṇyā niścaratītyādinā | na hyekaṃ janakamiti kathayati | sarveṣāṃ
samāyogācchabdaḥ prajñapyata ityanenāpi prājñaptikaśabdanirdeśena sāmagyāstāttvikaṃ janakasvabhāvaṃ
nirasyati | etaduktaṃ | anekaṃ kāraṇamekaṃ kāryaṃ karotyanekaṃ vā tathaikamapi
kāraṇamanekamekaṃ vā kāryaṃ kuryāditi catvāro vikalpāḥ | tatra yadyanekaṃ kāraṇamekakāryakṛditi
pakṣastadā cakṣūrūpālokamanaskārādibhyaścakṣurvijñānasyaikasyotpattāvabhyupagamyamānāyāṃ
kāraṇabhede'pi kāryasya bhedābhāvānna kāraṇabhedo bhedakaḥ kāryasya syāt | tathā ca
kāraṇābhedābhāve'pi kāryasyābhedānna kāraṇābhedaḥ kāryasyābhedako bhavet | tataśca kāraṇabhedābhedāvanvayavyatirekābhyāmanapekṣamāṇau
kāryabhedābhedāvahetukau syātām | evañca sati
bhedābhedāvyatirekādviśvasya nityaṃ sattvamasattvaṃ vā syādahetoranyānapekṣaṇāt | nanu sāmagrī
janayitrī kāryasya tasyāśca bhedābhedānuvidhānacaturāvimāvanvayavyatirekānuvidhāyitayā
kāryasya bhedābhedāvataḥ kathaṃ tāvahetukau bhaviṣyata iti cet | naitatsāram | tathā hi
na sāmagrī nāmānyā kācana samagrebhyaḥ kintarhi samagrā eva bhāvāḥ sāmagrīśabdavācyāḥ te
ca parasparavyāvṛttasvabhāvāścakṣurādayo bhinnāḥ santo yadyekamevābhinnaṃ cakṣurvijñānaṃ
kāryamupajanayituṃ śaktāstadā sāmagryantarāntaḥpātino'pi bhāvāḥ samagrāḥ kimiti cakṣurvijñānasyopajananaṃ
na kuryuḥ | bhinnatvena cakṣurādibhyaḥ kṣityādayo nopajanayantīti cet | cakṣurādayo'pi
parasparaṃ bhinnasvabhāvāḥ kathaṃ janayantīti vaktavyam | janakasvābhāvyāditi
cet,naivaṃ yasmājjanakānyatvamevājanakatvaṃ vyavasthāpitam | tasmādekasya yo janakaḥ svabhāvastato'pare
vyāvartamānā janakāḥ na prāpnuvanti | janakādanyatvādbhāvāntaravat | syādetat
| na hi brūmo'nyasya tajjanakarūpaṃnāstīti | kintu yadekasya tajjanakaṃ rūpaṃ tadanyasya
nāstyanyo'pi svarūpeṇaiva janako na pararūpeṇātadrūpatvāt | ataḥ svarūpājjanakādvyāvṛttyasiddheryathāsvaṃ
bhinnāśca janakāśca svabhāveneti ko'tra virodhaḥ | tathā hyekasmājjanakādvyāvartamānastadrūpo
na syānna tvatatkāryastenaiva ca tatkāryaṃ kartavyaṃ nānyeneti ko'tra
nyāya iti yadyevamekenaiva tatkāryaṃ kṛtamiti kimapareṣāṃ tatkāryakaraṇe prayojanam | syādetat
| na vai bhāvānāṃ kācit prekṣāpūrvakāritā yato'yameko'pi samarthaḥ kimatrāsmābhirityapare
nivarteran | te hi nirabhiprāyavyāpārāḥ svahetupariṇāmopadhidharmāṇastatprakṛtestathā
bhavanto nopālambhamarhantīti | evaṃ tarhyekena hetunā yaḥ kāryasya svabhāvo janyate sa
evāpareṇeti prāptam | tathā ca sati kāraṇavailakṣaṇye kāryavailakṣyaṇyādarśanāt,kāraṇabhedo
visadṛśasyābhinnasa kāryasyotpādakatvena bhedako na syāt | atha manyase parasparavibhinnamūrtayo'pi
cakṣurādaya eva kenacitsvabhāvātiśayena cakṣurvijñānajanane niyatā nāpare kṣityādayaḥ
| tathā hi teṣāmeva cakṣurādīnāṃ sa svabhāvātiśayo nāpareṣām | etāvattu syāt | kuto'yaṃ
svabhāvātiśayasteṣāmiti | nirhetukatve'napekṣiṇo niyamābhāvenātiprasaṅgabhayāt sa svabhāvātiśayasteṣāṃ
svahetorityucyate | tasyāpi tajjananātmatā tadanyasmātsvahetorityanādirhetuparamparā
| tasmādevaṃvidhahetuparamparāyāśceṣṭatvenānavasthāpi na kṣatimāvahati | evaṃ
vilakṣaṇakāraṇakalāpādvilakṣaṇamavilakṣaṇāccāvilakṣaṇaṃ kāryaṃ jāyata ityetāvataivāṃśena
hetubhedābhedābhyāṃ phalasya bhedābhedāvuktāviti | naitatsāraṃ |  yasmādya evobhayaniścitavācī
hetuḥ sa eva sādhanaṃ dūṣaṇañceti nyāyādabhedāviśeṣe'pi hetudharmasāmarthyādyathā na
sarvaṃ sarvasādhakaṃ tadvadbhedāviśeṣe'pi na sarvaṃ sarvasādhakamityevasabhyupagatahetuphalasambandhaṃ
sāṃkhyādikaṃ pratyucyamānaṃ śobhāmādhatte | vastutattvato hetuphalabhāvāpavādī
mādhyamikastaṃ pratisvabhāvātiśayasteṣāṃ svahetoriti hetudharmasāmarthyalakṣaṇo heturasiddhaḥ
svapakṣasiddhaye siddhavat kathamupādīyate | atha matam | hetudharmasāmarthyānabhyupagame
pratyakṣādivirodho durnivāra iti | tadasat | tattvata iti viśeṣaṇena yathādarśanamaniṣedhāt
| ayathādarśanaṃ tarhi niṣedha iti vyaktamidaṃ kūrmaromotpāṭanam | ayathādarśanaṃ
kāryakāraṇabhāvānabhyupagamāditi cet | na tattvataḥ pramāṇasahāyatvenāpramāṇasahāyasya kāryakāraṇabhāvasyābhyu
pagamātkathaṃ nāyathādarśanamabhyupagamaḥ | tathā hyetāvanmātramekameva
pratyakṣe pratibhāsate,yadutāsmin satīdaṃ bhavatīti | taccāsmābhiraniṣiddhameva | yastu
pramāṇopapannasvarūpaḥ kāryakāraṇabhāvo varṇyate sa pratyakṣasamādhigamyo na bhavati nirvikalpakatvena
pratyakṣasya pramāṇopapannasvarūpāvadhāraṇāsāmarthyavaikalyāt | na ca vastupratibhāsanādeva
tadavyatiriktatathāvidhasvarūpasya pratibhāsanamiti yuktaṃ vaktumatathāvidhasvarūpasyāpi
keśoṇḍūkādeḥ pratibhāsanāt | bhrānto'yaṃ pratibhāsa ityapi mithyā,satyatvābhimatapratibhāsasyāpi
satyatvanibandhanābhāvāt | arthakriyākāritvaṃ satyatvanibandhanamiti
cet | naivaṃ,yasmāt kāryakriyākāritvamevārthakriyākāritvaṃ yathoditavidhinā paramārthato'nupapadyamānasvarūpaṃ
saṃvṛtyābhyupagatamityajñāpakametat | sarvasyaivālīkatve deśakālādipratiniyamo
na syāditi cet | syādepa doṣo yadi nirhetukatvamabhyupagamyate | yāvatā vicāravimardāsahiṣṇutvenāvicāraikaramyaṃ
pūrvapūrvasvakāraṇaṃ samāśrityottarottaramīdṛśaṃ pratiniyata
deśakālādisatkāryaṃ pravartate | ata eva ca saṃvṛtyāpi kāraṇa vaikalyācchaśaviṣāṇādīnāmanutpattiḥ
| nyāyasya tulyatve yathādarśanamapi kiṃ niṣedhaścet,pratyakṣādivirodhopanipātāt
| na tarhyayaṃ nyāyo bādhāsambhavāditi cet | naitadevaṃyathā nyāyastattvatastathā bādhā'nabhyupagamāt
| yathā ca bādhā yathādarśanaṃ tathā nyāyābhāvāt | atha matamanekameva kāraṇamanekaṃ
kāryaṃ kuryāditi dvitīyaḥ pakṣo'bhyupagamyate | kāraṇasvabhāvaviśeṣasya kāryasvabhāvaviśeṣe
vyāpriyamāṇatvena kārye kāraṇavyāpāraviracitānāṃ svabhāvaviśeṣāṇāmasaṃkīrṇatvāt
| tathā hi samanantarapratyayādvijñānāccakṣurvijñānasyopalambhātmatā | tasyaiva copalambhātmanaścakṣurindriyādrūpagrahaṇayogyatāpratiniyamaḥ

viṣayāttattulyarūpatetyabhinnatve'pi vastutaḥ kāryasya nirvibhaktarūpasya kāraṇānāṃ bhinnebhyaḥ
svabhāvebhyo bhinnā eva viśeṣā bhavantīti na kāraṇabhede'pyabhedastatkāryasyeti | tadayuktaṃ,yasmādupalambhātmatādīnāṃ
parasparato bhede'bhyupagamyamāne tadvijñānamekamanekaṃ syādupalambhātmatādibhyo'bhedādupalambhātmādisvātmavat
| athā bhedastebhyo na siddhastathā
ca nānekatvaṃ vijñānasya bhaviṣyatīti cet | bhede tebhyo'bhyupagamyamāne tadvijñānaṃ nirhetukameva
syātkāraṇavyāpārasya vijñānādanyatropalambhātmatādiṣūpayogādevaṃ ca nityaṃ sattvamasattvaṃ
vā bhavediti doṣaḥ | atha yathoktadoṣabhayādbhedo nābhyupagamyate | tathā ca satyupalambhātmatādīnāṃ
parasparato bhedo na syādekavijñānasvarūpatvādvijñānasvātmavat | ataḥ
kāraṇavyāpāraviṣayabhedakalpanāvaiyarthyādbhinnasvabhāvebhyaścakṣurādibhya ityādinā prāgukto
doṣaḥ samāpatati | atha matam |  kāryasvabhāvasyānekasmādanupalambhātmatādervyāvṛttimataḥ
samutpattidarśanāddharmabhedakalpanāmāsthāya bodhātmakānmanaskārādbodharūpatetyādinā kāraṇānurūpyeṇopalambhātmatādirdharmabhedaḥ
kāraṇavyāpāraviṣayabhedena kalpanāsamāropitaḥ ,tasya
cāsattvāttebhyo'bhedājjñānasyānekatvamekasmājjñānādananyatvātteṣāmabheda iti prayogadvaye'siddho
heturiti | yadyevaṃ te viśeṣāḥ kalpanoparacitatvena vyomotpalādaya iva na hetuvyāpāramapekṣanta
iti kāraṇānāṃ bhinnebhyaḥ svabhāvebhyo bhinnā eva viśeṣā bhavantīti na
yuktamabhidhātum | athāpekṣanta iti nirbandhastathā sati kalpanāśilpighaṭiteṣṭhevopalambhātmatādiṣu
kāraṇavyāpāro vyavasthāpyamānaḥ kālpanika eva bhūtārtho na syādevañca kāryamahetukaṃ
kāraṇavyāpārasya kalpitasvabhāveṣūpayogāt | athoktadoṣabhayādabhinnamekaṃ kāryaṃ viśeṣāśca
bhinnā na ca kāryātmavyatiriktā iti matiḥ | evantarhi bhinnābhinnasvabhāvādhyāsitatvāddharmadharmiṇorvastutaḥ
candratārakādivadbhedānna kevalaṃ vyatiriktameva sāmānyaṃ balādāpatati,nānekatvayoḥ
parasparāhatilakṣaṇo'pi doṣaḥ kintarhi bodharūpādananyatve'bhyupagamyamāne
rūpādvijñānakāryasya na sambhavo bodharūpādanyatvādbodharūpasvātmavat | viṣayākārādananyatvādrūpato'pi
tasya sambhavo viṣayākārasvātmavadityeka eva kārye sambhavāsambhavau kāraṇe
caikatra janakājanakau yugapattattvato virudhyate | syādetat | tathā hi kāryamutpadyamānaṃ
dṛṣṭamiti | tadayuktam | nahi sarvaṃ darśanaṃ bādhyamānamapi pramāṇena pramāṇaṃ,mābhūdvicandrādidarśanasyāpi
prāmāṇyamiti | athaikameva kāraṇamanekaṃ kāryaṃ kuryāditi tṛtīyaḥ
pakṣo'bhyupagamyate | tadayuktam | ekasmādanekakāryotpattau na kāraṇābhedaḥ kāryasyābhedaka
iti bhedo'pi bhedasya na heturiti bhedābhedau viśvasyāhetukau syātām | abhinnasyāpi sa tādṛśa
ātmātiśayo yenaiko'pi heturanekaṃ kāryaṃ karotīti cet | sa heturyenātmātiśayenaikaṃ
kāryañjanayati kintenaivāparam | tenaiva cet,kathaṃ bhedaḥ phalasya | athānyenaivaṃ tarhi
kāraṇābhedo na yuktimān na hyātmātiśayādanyo bhāvaḥ | syādetat,yadi kāryasvabhāvāpattyā kāraṇaṃ
kāryaṃ janayati,yathā sāṃkhyasya tadā bhavedekasyānekarūpāpattivirodhādanekajananamayuktimat
| yāvatā bhedābhedajanananiyatasvabhāvakāraṇasannidhimātreṇa bhedābhedakāryotpattau
nedañcodyamāskandati | ayameva hi kāraṇabhedābhedābhyāṃ kāryasya bhedo'bhedo vā yadbhedābhedajanananiyatasvabhāvātkāraṇādbhinnābhinnakāryotpattiriti
| etadapi mithyā | yato'traiveyaṃ
vicāraṇā kriyate | cakṣuryena svabhāvena cakṣuḥkṣaṇaṃ janayati kintenaiva cakṣurvijñānamapi
| tenaiva cettadapi vijñānaṃ cakṣureva syāccakṣurjananasvabhāvakāraṇajanyatvāccakṣurvat
| evaṃ yena vā svabhāvena cakṣurvijñānaṃ janayati tenaiva cakṣurapi | evaṃ cakṣurvijñānajananasvabhāvakāraṇajanyatvāccakṣurapi
cakṣurvijñānaṃ syāccakṣurvijñānavat | yadi vā pratyekaṃ
cakṣuracakṣurjananasvabhāvakāraṇajanyatvāccakṣuracakṣuḥsvabhāvaṃ cakṣuḥ syāt,evaṃ
vijñānāvijñānajananasvabhāvakāraṇajanyatvādvijñānaṃ vijñānāvijñānasvabhāvaṃ syāt | evametadityabhyupagame
ca sutarāṃ pratyakṣādyupahatirgāḍha bhavantamāśliṣyati | athānyena svābhāvena
cakṣuścakṣuḥkṣaṇaṃ janayatyanyena cakṣurvijñānamitimatam | tau svabhāvau kiñcakṣuṣo vyatiriktāvathāvyatiriktau
| yadi vyatiriktau tadā tāvevārthakriyālakṣaṇatvādvastuno janakau
vastunī syātāṃ cakṣustvavastu syādakiñcitkaratvāt | athāvyatiriktau tadā cakṣuṣo'pyekābhimatasya
bhedaḥ syātparasparabhinnasvabhāvāvyatirekāt,svabhāvadvayavat | tathā caikatvaṃ hīyate
| svabhāvayorvā punaraikyaṃ syādekasmāccakṣuṣo'bhinnatvāccakṣurvattatra cakṣuryena svabhāvenetyādinokto
doṣaḥ | atha mataṃ svahetorekajananasvabhāvamutpannaṃ kāraṇaṃ yathā kāryamekaṃ
janayati tathā svahetorevotpannamanekaṃ janayatīti | evaṃ tu brūvāṇaiḥ prakaraṇameva
vismṛtam | tathā hi yathaikasyānekajanakatvaṃ nirācikīrṣitaṃ tathaikajanakatvamapīti kiṃ
mādhyamikaṃ pratyevamucyate | amādhyamikaṃ pratyapi niṣphalamiṣṭatvādekānekajanakatvasya
tena | syādetat,yadi bhedajanananiyatasvabhāvādabhedotpattiḥ na tarhi kāraṇasvabhāvānuvidhāyi
kāryaṃ syādityahetukatvaprasaṅgaḥ yāvatā cakṣuṣaḥ sakāśādbhedajanananiyatasvabhāvāccakṣuṣo
vijñānasya vā cakṣuḥsvabhāvasyodayātkathaṃ na bhedotpatiḥ | tathāhi na kāraṇaṃ prati
kāryaṃ parasparavilakṣaṇābhiḥ śaktibhiranugatamiti bhinnaṃ kāryaṃ karotītyapitu svabhāvāditi
| tameva tatsvabhāvaṃ paryanuyujjmahe ko'yaṃ svabhāvo nāma viśvarūpo yena prāguktānekaprakāravirodhe'pi
tattiraskriyayā svapakṣarakṣāmācarannapāstānyapratisamādhānacintābhāro
bhavān sukhamāsīt | hetudharmasāmarthyamiti cet,naivaṃ prāgeva nirākṛtatvāt | paridṛśyamānarūpatetyapi
na vaktavyaṃ,yasmādrūpādinirbhāsavati pratyaye'pratibhāsamānasya śāstrādyāśrayeṇa
parikalpitarūpasya tattvotpattyādyākārasya niṣedhādyayā buddhyā tattvaṃ sandhriyate,yasyāṃ
vā buddhau sā tādṛśī lokapratītiḥ saṃvṛtiriṣṭā tayā sarvamidaṃ pratīyamānasvarūpaṃ viśvaṃ
satyaṃ,anyathā'līkam | ato yathādarśanaṃ kāryakāraṇabhāvo durnivārastathā ca sati yat
kaiścidevaṃ dūṣaṇamucyate'bhāvaḥ saṃvṛtirutpādo bhāva iti yugapadarthakriyāyāṃ yogyamayogyaṃ
vastvabhyupagatam | athotpādaḥ saṃvṛtistadā saṃvṛtyotpāda ityasya vākyasyotpattyotpāda
ityabhyupagamānna kiñcidniṣṭamāpatitam | tathānutpādaḥ paramārtha ityevaṃ paramārthena notpāda
ityasyānutpādena notpāda ityarthaḥ | tathā ca siddhasādhyatetyādi | tatsaṃvṛtilakṣaṇānabhijñatayā
prakṛtānupayogikevalamabhimānādasaṅgatamuktam | athaikameva kāraṇa mekaṃ kāryaṃ
kuryāditi caturthaḥ pakṣo'bhyupagamyate so'yaṃ nitarāmeva na rājate | tathā hi cakṣurādīnāṃ
sajātīyakṣaṇajanakatvena svavijñānajanakatvābhāve'ndhabadhirāditvaprasaṅgaḥ spaṣṭaḥ
prasajyate | svavijñānajanakatve cā'bhyupagamyamāne cakṣurādijātyucchedenaikasmājjñānakṣaṇādūrdhvaṃ
na cakṣurādayo nāpi jñānamiti tadevāndhatvādikamanāyāsena jagataḥ prāptam | ato
ye pratītyasamutpannāste paramārthato'vicāraikaramaṇīyāstadyathā māyākāranirmitāḥ karabhādayaḥ
| tathā cāmī sarve rūpādayo bhāvā iti svabhāvahetuḥ | yathādarśanaṃ pratītyotpādadarśanānnāsiddho
hetuḥ sapakṣe bhāvānna viruddhaḥ pūrvaprabandhena vipakṣe bādhakapramāṇopadarśanādanaikāntikaśca
na bhavatītyamunā nyāyena pratyayādhīnavṛttitvādyathāśabdaḥ prājñaptikastathā
bhagavatāṃ kāyo vyavasthāpita iti | tatropādānakāraṇādhīnatvena hetvadhīnā sahakārikāraṇajanyatvātpratyayādhīnā
vineyānāṃ kuśalamūlabalena pratibhāsagamanādanekakuśalamūlaprayoganiṣpannā
| yathoktadharmapratyavekṣāyāḥ prayojanārthamāha | yataḥ kulaputretyādi |
yasmādevamanantaroktakrameṇa yadā sarvadharmānanutpannānaniruddhāndarśanamārgādhigamena tvaṃ
samyak prajñāsyasi,tasmādbhāvādyabhiniveśalakṣaṇaṃ viparyāsaṃ tadvirodhinaiḥsvābhāvyajñānātprahāya
tanmūlaṃ sakalaṃ kleśajñeyāvaraṇaṃ krameṇāpākurvāṇaḥ prathamādibhūmau niyato bhaviṣyasyanuttarabodhāvityartha
| vineyānāmaviparītadharmadeśanābalādadhigamo jāta iti pratipādayannāha
| asmin khalu punarityādi | na ca me bhūyo vicikitsā pravartata iti | ekayogakṣemānāṃ
madhye'nyatarasyaikasya prahāṇābhāvādvicikitsāprahāṇe darśanaprahātavyakleśagaṇaprahāṇaṃ
dharmanairātmyadeśanābalādadhigatadarśanamārgasāmarthyena paridīpayatyato'nuttarabodhiṃ
prati na punarvicikitsā pravartate | kuśalamūlaparipūrimupādāyeti prathamabhūmyadhikāreṇa
dānapāramitā'tiriktatāmupādāyetyarthaḥ | saptavarṣāṇīti ||

na kṛpā mandatedānīṃ na ca me dharmamatsaraḥ |

nācāryamuṣṭirnāśaktirna ca me duḥkhaśīlatā ||

na ca me niṣṭhitaṃ śāstraṃ tarkayāmi na cāntikāt |

ājñātuṃ na ca me śaktāḥ vineyā na ca sādarāḥ ||

na deśayāmi yeneti jñāpayan paritarṣayan |

dvau māsau pratisaṃlīno bhagavānardhameva ca ||

iti nyāyādāryasadāpraruditasya pariśuddhāśayatājijñāsārthaṃ saptavarṣāṇi samāpanna eva sthita
ityeke | darśanamārgādhigamabalenādhigatasaptasambodhyaṅgānāṃ sarvākārapariśodhanārthamityapare
| āśayapariśuddhyā bhāvanābalādaviparītanimittapratibhāso jāyata ityāha | atha khalu
sadāprarudita ityādi | pratisaṃkhyāyeti | evaṃ vicintya,ṛddhyābhijñāsambhave'pi na tayā
pūjā kṛteti | śarīravikrayamūlyagrahaṇadvyākhyeyam | kīdṛśīṃ prajñāpāramitāṃ deśayāmāsetyādi
| tatreyaṃ dharmodgatasyetyādi | yadyapi sarva eva sarvadharmasamatādayo deśanāprakārā
dharmanairātmyadyotakatvena tulyāstathāpi pauruṣeyatvādvakturabhiprāyaṃ kāryatayā sūtrayeyuramī
śabdāḥ,tasmādavicchinnapāramparyasampradāyatvenābhiprāyadyotanādeṣāmarthabhedo'vagantavya
ityeke | atha tanmatadeva likhyate | tatrādau sarvākārajñatādyanupūrvābhisamayaparyantasya
ṣaṭprakārābhisamayakramasya pratyekaṃ prayogadarśanabhāvanāmārgasvabhāvapratipādanāya
sarvadharmasamatayetyādyaṣṭādaśapadāni | tadanu caturvidhaikakṣaṇābhisamayārthakathanāya
pṛthivīdhātvaparyantatayetyādi padacatuṣṭayaṃ,tadanantaraṃ tu kāyatrayasya śūnyataikarasatvajñāpanārthamākāśadhātvaparyantatayetyekaṃ
padam | ato'nantarantu dharmasambhoganirmāṇakāyatrayasvarūpanivedanārthaṃ
vijñānadhātvaparyantatayetyādi padatrayam | tadanantaraṃ ca
sambhārāṣṭādhimuktibodhisattvatathāgatabhūmiṣu dharmakāyasya yathābhavyaṃ vineyajanapratiṣṭhāpanakarmaparidīpanārthaṃ
sarvadharmānupalabdhitayetyādi padacatuṣṭayaṃ veditavyamityayaṃ
samudāyārthaḥ | padārthastu vibhaktaprāya eveti na punarvibhajyate | āryadharmodgatādhiṣṭhānena
svapraṇidhipuṇyajñānabalācca śrutacintāmayajñānotpādakrameṇa yathoktāṣṭābhisamayasvabhāvaprajñāpāramitādeśanākārāḥ
samādhayaḥ | svapnāvasthāyāmiva tāvatkālapratibhāsāḥ sadāpraruditabodhisattvasyotpannā
ityāha | atha khalu sadāpraruditasyetyādi | yasmin samādhau
vyavasthitaḥ sarvadharmasamatāṃ pratipadyate sa sarvadharmasamatā nāmaḥ samādhirevaṃ sarvadharmaviviktaśca
nāma samādhirityādi vācyam | sarvathā tu yathānirdiṣṭaprajñāpāramitālambanasamādhīnāmadhigamarūpeṇa
dṛḍhapratibhāsitvesūtravirodhaḥ | tathā hi prathamena kalpāsaṃkhyeyena
sambhārabhūmimārabhya yāvatprathamā bhūmirniṣpadyate dvitīyena tu vimalābhūmimupādāya
yāvatsaptamī bhūmiḥ,tṛtīyena punaḥ kalpāsaṃkhyeyenācalābhūmimārabhya yāvadbuddhabhūmirityevaṃ
tribhiḥ kalpāsaṃkhyeyairbuddhatvamadhigamyata iti yathārutameva sūtraṃ virudhyate
| trikasāmānyāt tribhiḥ kalpāsaṃkhyeyairityuktaṃ na punaḥ paramārthata ityevaṃ neyārthasūtravyākhyāne
nitarāmeva virodhaḥ | tathā hi sambhārabhūmimāpūrayannekaṃ kalpāsaṃkhyeyamatikrāmati,tadanantaramadhimukticaryābhūmiṃ
niṣpādayan kalpāsaṃkhyeyadvayamatināmayati | tadanu
pramuditābhūmimupādāya yāvaddharmameghāṃ bodhisattvabhūmiṃ pratyekaṃ tribhistribhiḥ kalpāsaṃkhyeyairbodhisattvo
niṣpādya samantaprabhāṃ buddhabhūmimāsādayatītyevaṃ trayastriṃśatā
kalpāsaṃkhyeyairbuddhatvaṃ prāpyata  ityācāryavasubandhupādāḥ | yathoktāṣṭābhisamayātmakaprajñāpāramitādeśanālambanasamādhibalādbahūni
samādhimukhāni prathamāyāmeva bhūmāvadhigatānītyādi
| evaṃ pramukhānītyādi | atra samādhyabhinirhāropāyā eva samādhimukhāni na tu samādhayaḥ
"pramuditāyāṃ bhūmau samādhiśataṃ labhata"iti daśabhūmake'bhihitatvāt | samādhisvabhāvānyeva
vā samādhimukhāni | tatra śatagrahaṇasyopalakṣaṇatvāditi pratipattavyam ||

abhisamayālaṅkārālokāyāṃ prajñāpāramitāvyākhyāyāṃ dharmodgataparivarto nāmaikastriṃśattamaḥ
||

