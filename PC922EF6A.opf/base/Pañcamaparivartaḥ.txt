yathādhimokṣadṛṣṭadharmalakṣaṇāṃ prajñāpāramitāṃ pratipravṛttasyādhimokṣamanaskārasya prathamadvitrinavāvasthānāṃ
bhāvakabodhisattvasya yathākramamutsāhanāya pratyekaṃ navabhiḥ prakārairuttarottarābhinandanaṃ
stutiḥ stobhaḥ praśaṃsā ca buddhādibhiḥ kriyata ityadhimokṣamanaskārānantaraṃ
prathamaṃ stutimātrāṃ nirdiśannāha | atha khalu śakra ityādi | tyaktamuktāśayenāpratyākhyānādaparityajanīyā
| bāhyodakādyupadravanirākaraṇādrakṣitavyā | ādhyātmikākṣarādibhraṃśadoṣāpanayanādgopāyitavyā
| adhimuñcedityaparityāgabuddhyā svīkuryāt | ārthikayeti
prayogataḥ | chandikāyeti āśayataḥ | dadyāditi granthārthasvabhāvāyāḥ phalena saha sarvasvadānāt
| etadeva prayogamaulapṛṣṭhāvasthābhedena yathākramaṃ darśayannāha | upanāmayet
| niryātayetparityajediti | deyadāyakapratigrāhakānupalabdhibhedādvā padatrayamuktam | tadvacanena
pratipādayitumaha | tena hītyādi śarīramiti pratimādikam | tāvatkālikatvena dānāt
saṃvibhajet | ayameva tayoriti | kṛpāpūrvakaṃ dānāśayasyādhikyena tayormadhye satkārādipuraḥsaraṃ
tathāgataśarīra yo dadyāt so'yamevetyarthaḥ | tadvacanenedānīṃ pariharannāha | evameva
kauśiketyādi | dvitīyāmāha | punaraparaṃ kauśiko yaḥ kulaputro vā kuladuhitā vā yatra
yatretyādinā | paṭutaraśraddhendriyādiyogena pātrībhūtatvādbhājanībhūtā yatra magadhādau
deśe sthitāḥ | tata ityagatvā dātuḥ pūrvoktātpudgalādityarthaḥ | tṛtīyāmāha | punaraparaṃ
kauśika yaḥ kulaputro vā kuladuhitā vā ye jambūdvīpa ityādinā | grahaṇāya yatnakaraṇāt samādāpayet
| gṛhītānāṃ sthirīkaraṇāt pratīṣṭhāpayet | ata ityasmādanantarārthakāriṇaḥ pudgalāt
| akilāsitayetyanālasyena svayaṃ pratipattyanuṣṭhānāt sampādayet | kṛtotsāhatvādudyukto'mumityutpāditabodhicittaṃ
samāsato granthārthaśikṣaṇādgrāhayedimāṃ prajñāpāramitāmiti pūrveṇa
sambandhaḥ | ajñānasaṃśayamithyājñānayogena mūḍhaṃ prati samyagarthakathanāt sandarśayet
| kauśīdyācchandikatāvyāsaṅgayogāt pramattaṃ kuśalārthaṃ pravartanāt samādāpayet | hīnādhimuktyaśaktātmasambhāvanākaukṛtyabhīrutāyogāt
saṃlīnaṃ viśiṣṭavīryānuśaṃsakathanāt samuttejayet
| aviparītasamādhisantuṣṭivīryapratipattiyogāt samyakpratipannaṃ bhūtaguṇābhinandanāt
sampraharṣayet | vidheyatāpādanādevaṃ vācānuśāsanyā neṣyati | prajñāpāramitāṃ prāpayiṣyati
| tatra ca samprajanyena samyagupalakṣaṇatayā layauddhatyadoṣāpanayanādyathākramaṃ
vineṣyatyanuneṣyati | arthamiti phalamanuśaṃsam | evañcetyanantaroktakrameṇa | ajñānamithyājñānavigamāccitaṃ
viśodhayiṣyati | saṃśayajñānanirākaraṇānnirvicikitsaṃ kariṣyati | ehi
tvamiti āgaccha tvam | bodhisattvamārga iti | prajñāpāramitāyām | sannāhaprayogānivartanavīryabhedādyathākramaṃ
śikṣamāṇaścaran vyāyacchamāna iti padatrayamuktam | upadhisaṃkṣaya iti
| samalaskandhābhāve dharmakāya ityarthaḥ | tiṣṭhantu khalu punaḥ kauśika jambūdvīpe sarvasattvāḥ
| tathā cāturmahādvīpake | sāhasre cūḍike | dvisāhasre madhyama iti hārakacatuṣṭayena
yathāsaṃkhyaṃ caturthī pañcamī ṣaṣṭhī saptamī ca stutimātrā nirdiṣṭā |  kintu sarvatra
samādāpayet pratiṣṭhāpayeditiparyantanirdiṣṭapadānantaraṃ pūrvoktahārakāttat kiṃ manyasa
ityādi yāvadbahutaraṃ puṇyaṃ prasavedityanuvartanīyam | aṣṭamīṃ stutimātrāmāha | tiṣṭhantu
khalu punaḥ kauśika trisāhasramahāsāhasra ityādinā | ataḥ khalu punariti daśakuśalasamādāpituḥ
pratiṣṭhāpayituśca sakāśādityarthaḥ | navamīṃ stutimātrāmāha | punaraparaṃ kauśiketyādinā
| yāvadgaṅgānadīvālukopamatrisāhasramahāsāhasralokadhātusattvānāñcaturdhyāneṣu pratiṣṭhāpayituradhikapuṇyapratipādanena
| prathamāṃ stobhamātrāmāha | punaraparaṃ kauśika yāvanto
jambūdvīpa ityādinā | cāturmahādvīpake sāhasre dvisāhasre trisāhasre ca lokadhātau
sarvasattvān dhyānāpramāṇārūpyasamāpattyabhijñāsu pratiṣṭhāpayediti hārakacatuṣṭayena yathākramaṃ
dvitīyā tṛtīyā caturthī pañcamī stobhamātrā nirdiṣṭā | sarvatra ca hārakacatuṣṭaye
pratiṣṭhāpayediti padānantaraṃ pūrvoktahārakāttat kiṃ manyasa ityārabhya yāvadbhūtakoṭiprabhāvanatāyāmityetatparyantamanuvartanīyam
| ṣaṣṭhīṃ stobhamātrāmāha | tiṣṭhantu khalu punaḥ
kauśika trisāhasramahāsāhasralokadhātāvityādinā | saptamīṃ stobhamātrāmāha | punaraparaṃ
kauśika ya ityādinā aṣṭamīṃ stobhamātrāmāha | punaraparamityādinā | arthāvabodhanipuṇatvādarthakuśalaḥ
|

yaḥ pratītyasamutpādaḥ śūnyatā saiva te matā |

dharmadhātuvinirmukto yasmāddharmo na vidyate ||

iti vacanāt pratīyamānapadārtha eva hi prajñāpāramitā kasmādupadiśyata ityabhiprāyavānāha |
iyamapi bhagavan prajñāpāramitopadeṣṭavyeti | padārthasvabhāvaśūnyatānabhijñasya deśyata ityāha
| iyamapītyādi | nanu padārthapratipattau tatra svabhāvaśūnyatā'pratipattiḥ kathamiti
| tatkasya hetorityāśaṅkyāha | utpatsyate hītyādi | etaduktam | "yasmādanāgate kāle sādṛśyārthena
prajñāpāramitā prativarṇikotpatsyate'tastāṃ śrutvā mithyāśāstrābhyāsena pracchāditapratīyamānapadārthamāyopamasvabhāvāvabodhādanuttarabodhyarthī
bodhisattvastāṃ samyakprajñāpāramitāmanavabudhyamāno'bhimatārthabhraṃśānmā
vinaṣṭo bhaviṣyati | tasmāddeśyata iti |
kiṃ hetukā kiṃ svarūpā ca sā yena taddhetusvabhāvaparityāgāt parihrīyata ityāha | kathamityādi
| prajñāpāramitā prativarṇiketi |

prakrāntārthatiraskāro yā cārthāntarakalpanā |

prajñāpāramitāyāṃ hi proktā sā prativarṇikā ||

ityācāryadiṅnāgaḥ | eke bhikṣava | iti mahāyānikā eva vijñānavādina ityarthaḥ | ekānekasvabhāvavirahānniḥsvabhāvatvenānabhyastasaviṣayapadvijñānakāyasvabhāvatvenābhāvitakāyāḥ
| tadeva
kathayannāha | abhāvitaśīlā ityādi | etacca padatrayamadhiśīlādhicittādhiprajñāśikṣātrayavaikalyādyathākramamuktam
| etatsamarthanārthamāha | duḥprajñā ityādi | yasmādajñānayogena
duḥprajñāḥsaṃśayajñānādeḍamūkajātīyā mithyājñānāt prajñāprahīṇāḥ | rūpavināśo rūpānityateti
| rūpasya kalpitasyābhāvo vināśo rūpānityatā | vikalpasya rūpasya kṣaṇādūrdhvamanavasthānaṃ
vināśo rūpānityatā | dharmatātmakasya ca rūpasya kalpitarūparahitatā vināśo rūpānityatā
prajñāpāramitā ityupadekṣyanti | arthatrayañcaitadāvṛttinyāyena draṣṭavyam | mithyājñānopahatatvenātmānamutkarṣayantītyāha
| evañcopadekṣyanti | ya evaṃ gaveṣayiṣyati sa prajñāpāramitāyāñcariṣyatīti
| yathoktena ca nirdeśena dharmadharmiṇoranirākaraṇe viparyastabhāvābhiniveśānna
muktirityabhiprāyavānāha | na khalu punaḥ kauśika rūpavināśo rūpānityatā draṣṭavyetyādi
| api tu rūpādīnāṃ māyopamasvabhāvataiva prajñāpāramitā | bhāvābhāvādiviparyāsābhiniveśamūlasya
savāsanakleśajñeyāvaraṇasya samyak prahāṇahetutvena tathāgatatvapadaprāpaṇāt
pratipattavyeti matiḥ | navamīṃ stobhamātrāmāha | punaraparaṃ kauśika yāvanta ityārabhya
yāvadgaṅgānadīvālukopamalokadhātupratiṣṭhitasattvadhātusrotaāpattiphalapratiṣṭhāpanakāriṇaḥ
sakāśādbahutarapuṇyaprasavatvapratipādanena | nanu srotaāpattiphale pratiṣṭhāpanamanāśrave
dhātau vyavasthāpanam | śraddhādipūrvakaṃ prajñāpāramitāpustakadānaṃ tatsandarśanādikañca
sāśravaṃ tat kathaṃ pūrvakārthakāriṇaḥ sakāśāduttarārthakāriṇo bahutaraṃ puṇyamiti
| tatkasya hetorityāśaṅkyāha | ato hi kauśika śrotaāpattiphalamityādi | etaduktam | yasmādvipulavimalānantaguṇarāśitathāgatatvādisarvāryadharmāṇāṃ
jinajananyā hetutvena sutarāmeva
śrotaāpattiphalamataḥ prajñāpāramitātaḥ sambhavati | tasmādasyāḥ pustakadānādinā'vikalakāraṇasvabhāvatvāt
śrotaāpattiphalasyānyasya ca prativiśiṣṭasvabhāvasya buddhatvāderdānādbahutaraṃ
puṇyaṃ prasavati | prathamāṃ praśaṃsāmātrāmāha | punaraparaṃ kauśika yo hi kaścideva
kulaputro vā kuladuhitā vā yāvanto jambūdvīpe sattvāstān sarvān sakṛdāgāmiphale pratiṣṭhāpayedityādinā
| pūrvavat tatkasya hetorityāśaṅkya tathaiva pariharannāha | ato hi kauśika
sakṛdāgāmītyādi | dvitīyāmāha | punaraparaṃ kauśika yo hi kaścideva kulaputro vā kuladuhitā
vā yāvanto jambūdvīpe sattvāstān sarvānanāgāmiphale pratiṣṭhāpayedityādinā | pūrvoktābhiprāyeṇa
tatkasya hetorityāśaṅkya tathaiva pariharannāha | ato hi kauśika anāgāmītyādi | tṛtīyāmāha
| punaraparaṃ kauśika yaḥ kaścideva kulaputro vā kuladuhitā vā yāvanto jambūdvīpe
sattvāstān sarvānarhatve pratiṣṭhāpayedityādinā | yathāvihitaprakāreṇa tatkasya hetorityāśaṅkya
pūrvavadāha | ato hi kauśikārhatvamityādi | caturthīmāha | punaraparaṃ kauśika yāvanto
jambūdvīpe sattvāstān sarvān kaścideva kulaputro vā kuladuhitā vā pratyekabuddhatve pratiṣṭhāpayedityādinā
| yathoditavidhinā tatkasya hetorityāśaṅkya tathaivāha | ato hi kauśika
pratyekabuddhatvamityādi | pañcamīmāha | punaraparaṃ kauśika yāvantā jambūdvīpe sattvāsteṣāmapi
sarveṣāmityādinā | upanāmayediti dadyāt | kenāśayenetyāha | atraiva prajñāpāramitāyāmityādi
| prayogamārgeṇa prajñāpāramitāṃ bhāvayan darśanamārgeṇa bṛddhiṃ bhāvanāmārgeṇa
virūḍhiṃ bodhisattvaviśeṣamārgeṇa vipulatāṃ gatastathāgatabhūmau paripūrayiṣyati | buddhadharmānityarthabhedo
vācyaḥ | tasmāt paurvakāditi yaḥ kaścidbodhau cittamutpādayet | yaścānyo
bodhicittamutpādya pustakaṃ dadyāttataḥ pudgaladvayādityarthaḥ | nanu bodhicittotpādanapūrvakaṃ
pustakadāturadhikārthakāriṇaḥ sakāśāt kevalapustakamātradātuḥ kathaṃ puṇyamahattvamiti
| tatkasya hetorityāśaṅkyāha | niyatameṣa ityādi | niyatamavaśyameṣo'vinivartanīya
ityarthaḥ | etaduktam | "yasmādavaivartiko bodhisattvo niyatamabhisambudhya sattvānāṃ duḥkhāntakāritvena
viśiṣṭaṃ puṇyakṣetramatastasyaiva pustakadāturbahutaraṃ puṇyaṃ na tu bodhicittotpādanapūrvakamaniyatagotrapudgalāya
pustakadāturi"ti | ṣaṣṭhīmāha | tiṣṭhatu khalu punaḥ
kauśika jambūdvīpakānāmityādinā | etaddhārakānte'nuttarāyāṃ samyaksambodhau cittamutpādayedityanantaraṃ
yaścānyaḥ kaścit kauśika kulaputro vā kuladuhitetyādigranthaḥ pūrvokta evānuvartanīyaḥ
| saptamīmāha | tiṣṭhatu khalu punaḥ kauśika cāturmahādvīpake lokadhātāvityādinā
tathaivātra hārakānte grantho'nuvartanīyaḥ | aṣṭamīmāha | tiṣṭhatu khalu punaḥ kauśika
sāhasracūḍikāyāṃ lokadhātāvityādinā | bhūyasyā mātrayeti | adhikena prakāreṇetyarthaḥ |
tatkasya hetorityatrāpi praśnaparihārārthaḥ pūrvavat vācyaḥ | navamāṃ praśaṃsāmātrāmāha |
punaraparaṃ kauśika yāvanto jambūdvīpe sattvāste sarva ityādinā | na kevalamabhisambudhyānyeṣāmarthakaraṇāt
| kṣiprābhijñaṃ bodhisattvamavavadato'nuśāsataśca bahutaraṃ puṇyaṃ kiṃ
tarhyanabhisambudhyāpīti pratipādayannāha | yathā yathā bhagavannityādi | tatra cīvaraṃ vastraṃ
| piṇḍapāto maṇḍakādi | śayanaṃ tūlikādi | āsanaṃ daṇḍāsanādi | vyādhibhirupahataṃ glānaṃ
pratyeti gacchati | yuktarūpaṃ bhaiṣajyaṃ harītakyādi | pariskāraḥ khallakādi tān kārān
kṛtāniti | cīvarādīn dattānityarthaḥ | sandṛṣṭaphaladānasāmarthyānmahāphalān karoti |
janmāntare phaladānānmāhānuśaṃsān karotīti pūrveṇa sambandhaḥ | tathāgatānāṃ bodhisattvānāñca
paramadakṣiṇīyatvena nirviśiṣṭatvāditi bhāvaḥ | kuta etaditi cet | yasmāccundasya karmakāraputrasya
piṇḍapātaṃ paribhujya parinirvāṇākāla samaye bhagavataivoktamāgame | "mā haitannimittaṃ
cundasya karmakāraputrasya vipratisāro'bhūt | sa tvayānanda cundasya karmakāraputrasya
prativinodayitavyaḥ | evañca sa vaktavyaḥ | yañca piṇḍapātaṃ paribhujya tathāgatottarāṃ
samyaksambodhimabhisambuddhaḥ yañca piṇḍapātaṃ paribhujya nirupadhiśeṣe nirvāṇadhātau
parinirvṛtaḥ | dvāvimau piṇḍapātāvasamasamaphalau | asamasamavipākāvi"ti | tulyaphalapratipādanāttayoḥ
samadakṣiṇīyatvamāveditamiti | nanu bhāvanābhyāsādāsannībhāve sati kathamavavādānuśāsanībhyāmāsannībhāvo
nirdiśyata iti | tatkasya hetorityāśaṅkyāha | evaṃ hyetadbhagavannityādi
| evaṃ manyate | pratītyasamutpādadharmataiṣā yasmādavavādānuśāsanībhyāṃ viśiṣṭakṣaṇotpādādāsannībhāvo
bhavati | bhāvanābalāttu nitarāmeveti | "bodhisattvotsāhadātṝṇāṃ
sādhu sādhviti sādhukāradānena stutastobhitapraśaṃsārthamupasaṃharatī"tyāryavimuktisenaḥ
| kṣipratarāsannībhāvakathanādutsāhaṃ dadāsi | avavādamukhenānugṛhṇīṣe | anuśāsanīdvāreṇānuparivārayasi
| kathamanyasyotsāhavardhanenānyasyānugraha iti | tatkasya hetorityāṅkyāha
| ataḥ prasūtā hītyādi | etaduktam "yasmādanuttarasamyaksambodhicittotsāhavardhanena niṣpadyate
bodhisattvānāṃ mahāsattvānāñjagadarthakārikā'nuttarasamyaksambodhistasmādeṣāmutsāhavardhanāt
sattvānāmanugraha"iti | etadeva vyatirekamukhena kathayannāha | yadi hītyādi | nābhisambudhyeran
| ato na sattvārthaṃ kuryāditi śeṣaḥ | anvayamukhena cāha | yasmāttarhītyādinā
| abhisambudhyante tasmājjagadarthakāriṇa iti matiḥ | tatra te stutyādaya uttarottarapuṇyamahattvasya
pratipādanāttatsvabhāvatvena nirdiṣṭā yathābhūtārthādhigamamātralakṣaṇā nārthavādādirūpā
yathoktaprabhedā eva pratipattavyāḥ | tathā coktam |

stutiḥ stobhaḥ praśaṃsā ca prajñāpāramitāṃ prati |

adhimokṣasya mātrāṇāṃ navakaistribhiriṣyate ||20|| iti

evañca kṛtvā tatra tatra sūtrāntare nidāneṣu yaduktaṃ sarvabodhisattvairmahāsattvaiḥ sarvabuddhastutastobhitapraśastaiḥ
sārdhaṃ bhagavān viharatīti tadupapannaṃ bhavati |

abhisamayālaṅkārālokāyāṃ prajñāpāramitāvyākhyāyāṃ puṇyaparyāyaparivarto nāma pañcamaḥ |

