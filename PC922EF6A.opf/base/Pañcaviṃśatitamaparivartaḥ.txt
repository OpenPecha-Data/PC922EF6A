pañcaviṃśatitamaparivartaḥ |

navamopāyakauśalapariśuddhaśikṣāsvarūpavivṛddhyarthaṃ praśnayannāha | kva punarityādi | kṣayādau
śikṣāmāṇo buddhatve śikṣata ityāvedayannāha | sacedityādi | tathataiva vyāvṛttibhedādyathā
kṣayānutpādādibhirvyapadiśyate tathā vyākhyātam | kathamanyatra śikṣāyāmanyatra śikṣā
vidhīyata iti pṛcchayannāha | kiṅkāraṇamityādi | yatsubhūta ityādinā | tadvacanamanūdya
paripraśnena pariharannāha | tat kiṃ manyasa ityādi | tathateti sarvajñatābuddhatvamitiyāvat
| tathaiva tatkasya hetorityāśaṅkyāha | akṣayo hi bhagavan kṣaya iti | kṣīyante'smin sarvavikalpā
iti buddhatvaṃ kṣayo dharmadhāturvināśarahitatvādakṣaya iti | tādātmyasambandhena
kṣayādisvabhāvā sarvajñatetyarthaḥ | utpadyata ityādyanutpādādiviparyayenāvagantavyam |
pariśuddhaśikṣatvena praśaṃsārthamāha | tasmāttarhītyādi | pūrvavatkasya hetoriyāśaṅkyāha
| sarvasattvasārā hītyādi | tatra pakṣighāṭakāḥ śākunikāḥ māṃsavikrayakāriṇo niṣādāḥ | kaivartāḥ
dhīvarāḥ | mṛgādighāṭanādaurabhrikāḥ | cakṣuḥśrotravijñānābhāvādandhavadhirau ekākṣivaikalyātkāṇaḥ
| hastādicchedātkuṇṭhaḥ | vakrapṛṣṭhatvāt kuñjaḥ | kurparoparihrasvaparvatvātkuṇiḥ
| visadṛśajaṃghorutvāllaṅgaḥ | skhaladgatitvāt khaṃjaḥ | sahasā vaktumasamarthatvājjaḍaḥ
| kkacijjaḍḍa iti pāṭhastatrāpyayamevārtha iti kecit | lāla ityuccāryavacanāllolaḥ
| gurulakāramuccāryābhidhānāllallaḥ | uccaiḥśravaṇātkallaḥ | hastapādādyalpapramāṇatvena
hīnāṅgaḥ | nyūnātirekāṅgatvādvikalāṅgaḥ | vairūpyādvikṛtāṅgaḥ | tathaiva tatkasya hetorityāśaṅkyāha
| asti hi tasyetyādi | prakṛtipariśuddhitvena balādiviśuddhyādhigamo nopapadyata
ityāha | yadā bhagavannityādi saṃvṛtyadhigamādāha | evametadityādi | pūrvavat tatkasya hetoriyāśaṅkyāha
| sarvadharmā hītyādi | etaduktaṃ prakṛtipariśuddhitve'pi sarvadharmāṇāṃ svabhāvaśuddhadharmāparijñānavatāṃ
sattvānāṃ tathābhūtajñānotpādanārthaṃ māyopamadharmabhāvanayā
saṃsīdanatvena saṃvṛtyā balādipariśuddhiṃ prāpnotīti | daśamabudvagotrībhavanalakṣaṇavivṛddhyarthamāha
| tadyathāpi subhūte'lpakāste mahāpṛthitvāmityādi | kṣāraprācuryādūṣarāḥ
| rukṣatvādujjaṅgalāḥ | alpakāste bodhisattvā ityanena buddhagotrāṇāmūrdhvābhigamanasamaye
vaivṛddhilābhayogyānāmalpīyastvaṃ jñāpitaṃ syāt | ekādaśamabuddhatvaphalaprāptinimittātmakavivṛddhyarthaṃ
mṛdumadhyādhimātradṛṣṭāntabhedena hārakatrayamāha | punaraparaṃ tadyathāpi
nāmetyādi | prajñāpāramitāmārgamiti | tathāgataprāptinimittāmekadaśāṃ vivṛddhimityarthaḥ
| dvādaśapāramitāvipakṣacittānutpādasvabhāvavivṛddharthamāha | evaṃ hi subhūte prajñāpāramitāyāmityādi
| tatra kalpitaparatantrapariniṣpannavastvabhiniveśena yathākramaṃ saṃgṛhītāḥ
parigṛhītā udgṛhītāḥ | viparyāsarahitatvenāvabodhādanugatāḥ | caturdaśasarvapāramitāsaṃgrahajñānalakṣaṇavivṛddhyarthamāha
| tadyathāpi nāma subhūte satkāyadṛṣṭāvityādi |

dvāṣaṣṭidṛṣṭayo brahmajālaparipṛcchādau draṣṭavyāḥ | granthaprācuryānna likhyante | yathoktavivṛddhimeva
spaṣṭayannāha | tadyathāpi nāma subhūte puruṣasyetyādi | pañcadaśasarvasampatpratilambhārthavivṛddhyarthamāha
| tasmāttarhi subhūte bodhisattvetyādi | tathaiva tatkasya
hetorityāśaṅkyāha | puṇyāgratvāditi | amumevārthaṃ vistārayituṃ praśnayannāha | tatkiṃ manyasa
ityādi | pūrvavattatkasya hetorityāśaṅkyāha | evaṃ mahārthikā hītyādi | tatra darśanādimārgacatuṣṭayādhigamādanuttaratāṃ
gantukāmenetyādi padacatuṣṭayam | dharmasambhoganirmāṇakāyatrayapratilambhāya
buddhavikrīḍitamityādipadatrayaṃ vācyam | sarvasampatprāptau śrāvako'pi
syādityāha | kiṃ punarityādi | anyārthatayābhyasanānnaiva śrāvaka ityāha | śrāvakasampattirapītyādi
| ṣoḍaśasamyaksambodhyāsannībhāvasvabhāvavivṛddhyarthamāha | evaṃ śikṣamāṇaḥ
subhūte bodhisattvo mahāsattva ityādi | tatrāpyabhiniveśo bandhanamityāha | sacetpunarityādi
| na caratīti bhāvopalambhaviparyāsāditi bhāvaḥ | anabhiniveśastattvamityāha | atha
tāmapītyādi | yathoktā eva vivṛddhayo grāhyāḥ | tathā coktam |

jambudvīpajaneyattābuddhapūjāśubhādikām |

upamāṃ bahudhā kṛtvā vivṛddhiḥ ṣoḍaśātmikā||2|| iti

abhisamayālaṅkārālokāyāṃ prajñāpāramitāvyākhyāyāṃ śikṣāparivarto nāma pañcaviṃśatitamaḥ ||

