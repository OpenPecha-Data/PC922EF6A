daśamaparivartaḥ |viśiṣṭaprayogairākārā bhāvayitavyāste ca prayoktāraṃ vinā kathayitumaśakyā
iti śravaṇādibhājanaṃ prayoktāraṃ nirdiśannāha | atha khalu śakrasyetyādi | tathāgatamuddiśya
vihārādikaraṇāt pūrvajinakṛtādhikārāḥ | piṇḍapātādidānādbahubuddhāvaropitakuśalamūlāḥ
| kalyāṇamitrairadhiṣṭhitatvena kalyāṇamitraparigṛhītāḥ | yathoktaviśeṣaṇatrayopetā evākāralakṣaṇāyā
māturasyā mukhyataḥ śravaṇabhājanam | tathā coktam |kṛtādhikārā buddheṣu teṣūptaśubhamūlakāḥ
|mitraiḥ sanāthāḥ kalyāṇairasyāḥ śravanabhājanam

itiavaramātrakeṇeti | alpena | kāyādyupasthānārādhanādbahubuddhaparyupāsitāḥ | saṃśayārthanirṇayāya
svarūpaparipṛcchanāt paripṛṣṭāḥ | hetuparipṛcchayā paripraśnīkṛtāḥ | dānādidaśapāramitāpratipattyanuṣṭhānādbahubuddhāvaropitakuśalamūlāḥ
| kṛtatathāgataparyupāsanādaya evodgrahaṇādibhājanamityavasātavyam
| tathā coktam |buddhopāsanasampraśnadānaśīlādicaryayā |udgrahadhāraṇādīnāṃ
bhājanatvaṃ satāṃ matam

itiyukta evāyaṃ śakrasya vitarko yasya yathoktaheturasti sa evādhimokṣaṃ karotītyāha | yo bhagavannityādi
| tathā tvayā śikṣiṣyata ityādi padatrayaṃ prayogamaulapṛṣṭhāvasthāsu darśanabhāvanāviśeṣamārgabhedādvā
grāhyam | nanu viśiṣṭārthādhigamābhāve kathamudgrahādimātreṇāvinivartanīyo
dhārayitavya iti | tatkasya hetorityāśaṅkyāha | gambhīretyādi |  yathoktatathāgataparyupāsanasaṃpraśnadānaśīlādicaryāhetutrayavaiparītyena
parīttakuśalamūlenāparipṛcchakajātīyena
pūrvamacaritavateti padatrayaṃ yojyam | etaduktam | "vyatirekamukhena yasmādyathānirdiṣṭabuddhopāsanādikāraṇenādhimuñcati
prajñāpāramitāṃ viśiṣṭādhyāśayatayā tasmādavinivartanīyo
dhārayitavya"iti | yathoktahetuvaikalyācca pratikṣipantītyāha | ye punaradhimucyetyādi
| kathamidānīṃ pratikṣepāśayena pūrvaṃ pratikṣepo gamyata iti | tatkasya hetorityāśaṅkyāha
| yathāpītyāha | yasmādidānīṃ kuśalamūlānaṃ parīttatvāt pratikṣepāśayo mātustasmāt
pūrvamapi pratikṣepo gamyate | anyathā parīttakuśalamūlatvānupapatterityarthaḥ | tadevāha
| na hi bhagavannityādi | ucitamevoktam| śāriputreṇetyāha | gambhīretyādi | kimatrāścaryaṃ
| naiva kiñcit kāraṇānurūpatvāt kāryasya | sañjātaprasādātiśayatvādāha | namaskaromītyādi
| kathaṃ māturnamaskāre'nyasya sambandhābhāvānnamaskāra iti | tatkasya hetorityāśaṅkyāha
| ato nirjātā hītyādi | bodhisattvāvasthāyāṃ māturabhyāsena buddhatvaprāptestataḥ sarvajñatā
nirjātā | buddhatvāvasthāyāṃ vineyebhyaḥ prajñāpāramitāprakāśanāt sarvajñajñānaprabhāvitā
ca prajñāpāramitetyevaṃ hetuphalasambandhāt prajñāpāramitānamaskāre sarvajñajñānasya
namaskāraḥ | evamiti | sarvajñajñānasya hetutvena phalatvena cetyarthaḥ | śrutacintābhāvanāmayajñānairyathākramaṃ
prajñāpāramitāyāṃ caritavyamityādi | padatrayaṃ yojyam | prayokturnirdeśānantaraṃ
prayogārthaṃ praśnayannāha | kathaṃ bhagavannityādi | prakaraṇānurūpatvāt
praśnasya sādhu sādhviti sādhukāradānam | etamarthamityādi | vakṣyamāṇan viṃśatiprayogānārabhya
svādhigamārtha paripraṣṭavyam| parādhigamārthaṃ paripraśnīkartavyam| tathāgataṃ manyase
pratipadyase jānīṣa iti yāvat | tatra rūpādiṣvanavasthānaprayogamāha | ihetyādinā | ādhārasvarūpabhedena
rūpe rūpamiti padadvayaṃ vācyam| tataḥ kimityāha | yata ityādi | etaduktam
| "yasmādrūpādiṣu niḥsvabhāvatayā sthānapratiṣedhastasmāttatrānavasthānaprayoga"iti |
ayogaprayogārthamāha | rūpamiti kauśika na yojayatīti | na yogamāpadyata ityarthaḥ | tataḥ
kiṃ bhavatītyāha | yata ityādi | evaṃ yogamāpadyata iti | evaṃ tattvato yogābhāvena saṃvṛtyā
yogamāpadyate | ayoga eva teṣu prayoga ityarthaḥ | gambhīraprayogamāha | gambhīretyādinā
| rūpāditathatāgambhīratayā pratiṣṭhānānupalabdhyarthena sarvajñatādhikāre gambhīretyavabodhāt
| duravagāhaprayogamāha | duravagāhetyādinā | rūpādiduravagāhatayā prakṛtyanāvilārthena
mārgajñatādhikāre duravagāhetyadhimokṣāt | tadeva kathayannāha | durudgraheti | śrotravijñānena
tadākṛṣṭena ca manovijñānena durudgrahatvāt | apramāṇaprayogamāha | apramāṇetyādinā
| rūpādyapramāṇatayā paryantānupalambhārthena sarvākārajñatādhikāre'pramāṇetyālambanāt
| athavā gambhīrābhisambodhamasādhāraṇābhisambodhaṃ niruttarābhisambodhañcādhikṛtya yathākramaṃ
trividho'yaṃ gambhīraprayogādiruktaḥ | sādhūktatvena gambhīraprayogaṃ spaṣṭayannāha
| evametadityādinā | tadayaṃ  samāsārtho yadā gambhīraṃ rūpādikamityabhiniveśayogena tattvato
na tiṣṭhati tadā'viparyastatvāttatra gambhīrayogamāpadyate |yadā ca gambhīramityapi
na yogamāpadyate tadā gambhīraṃ rūpādikamityapi na tiṣṭhatyevaṃ yogāvasthānasya niṣedhenāviparītagāmbhīryaprayogārthaḥ
kathita iti | etadanusāreṇa duravagāhāpramāṇaprayogayorapyartho
vācyaḥ | "ete ca gambhīrādayastrayaḥ prayogāḥ pratyekaṃ mṛdumadhyādhimātrā"ityāryavimuktisenaḥ
| kṛcchracirābhisambodhaprayogārthamāha | gambhīrā bhagavan prajñāpāramitā'vinivartanīyasyetyādi
| niyatagotratvena kaścidavaivartiko'pyavyākṛta iti | tadvyavacchedārthaṃ
vyākṛtagrahaṇam | mātari sarvaprakārajñānābhāvena vicikitsādisambhāvāt tasyaiva purato bhāṣaṇe
ko heturiti | tatkasya hetorityāśaṅkyāha | sa hītyādi | sa yasmāt pratividdhadharmadhātuniṣyandadeśanādharmāgratvena
mithyājñānābhāvānna kāṃkṣiṣyati,saṃśayajñānavigamānna vicikitsiṣyati,ajñānavirahānna
dhanvāyiṣyati,samyagjñānopetatvānna vivadiṣyati,tasmāttasyaiva
purato bhāṣaṇīyeti matiḥ | sāmarthyādanyasya punarutttrāsādisambhavāt kṛcchracirābhisambodhaprayogo
darśitaḥ | vyākaraṇalābhaprayogamāha | sa cetpunarityādinā ko doṣa iti  | katamaḥ
kāṃkṣādidoṣaḥ syāt | gotrasāmarthyādanutrāsādimato na kaścidityāha | durata ityādi | dūrāddūrato
dīrghakālādi yāvat | tadevāha | cirayānasamprasthita iti | athavā dūrato gambhīrārthādhimokṣācchrāvakādyagocarataḥ
| prajñāpāramitāṃ lapsyata ityādi | prathamatarameva tāvaddurātpaśyati
| tato darśanāhlāditaśarīro vandate | tato vivardhamānaprasādavegaḥ pradakṣiṇīkaraṇādinā
paryupāste | tataḥ kṛtānupūrvīko niṣadya śṛṇoti | ityevaṃ darśanādyarthaṃ prajñāpāramitāṃ
prāpsyati | na cedānīmasau cireṇeti | na cireṇedānīmeva darśanādikāle | etadevāha
| āsannamityādinā | naikaṃ tathāgatamityādi | ekadvitritathāgatānatikramiṣyati | tataḥ
sa bodhisattvaḥ paścādvyākaraṇaṃ pratilapsyata ityevaṃ na ,api tu tebhya ityarthaḥ | tadeva
kathayannāha | api tu tānārāgayiṣyatīti | api ca tānekadvitritathāgatān samyak tatprajñaptaśikṣāpratipattyā''rāgayiṣyati
| tathāgatadarśanaṃ ca vyākaraṇenāvandhyaṃ kariṣyatīti
| ekadvitritathāgatādidarśanaṃ vyākaraṇenāśūnyaṃ kariṣyati | niyame vyākaraṇalābhāt | tadevāha
| tathāgatadarśanāccetyādinā | yadā ca vyākaraṇamityādyupasaṃhāraḥ sugamaḥ | avinivartanīyaprayogārthamāha
| atha khalvāyuṣmān śāriputra ityādi | kaḥ punarvādo'tra yaḥ śrutvā
codgrahīṣyati | yaḥ samyagudgrahaṇādinā'vinivartanīyaprayogeṇa yuktaḥ sa paripakvakuśalamūla
ityatra ko vādaḥ | naiva kaścitsaṃdeha ityarthaḥ | sādhūktatvenānumatimāha | evametadityādi
yathoktaprayogameva draḍhayannāha | pratibhāti me bhagavannityādi | aupamyodāharaṇamiti
| sādṛśyodāharaṇam | upavartsyata iti | upapatsyate | prajñā pāramitodgrahaṇādinā kathaṃ
paripakvakuśalamūlo bodhisattvo lakṣyate,anyasyāpi tadudgrahādisambhavāditi | tatkasya
hetorityāśaṅkyāha | bhūyastvena hītyādi | yasmādbāhulyena dharmavyasanasaṃvartanīyaiḥ karmabhiravirahitānāṃ
prajñāpāramitāyāñcittāni samyagudgrahādivimukhatvena pratikūlāni bhaviṣyantīti
| parityāgaparatvena ca parivellayiṣyanti | yasmāccānupacitakuśalamūlāḥ prajñāpāramitāyāmarthānavabodhagamanānna
praskandanti,nāpi prasādalābhāt prasīdanti,tasmādupacitakuśalamūlāste
yathāvadudgrahaṇādikāriṇa iti vākyārthaḥ | bhūtakoṭyāmiti | bhūtakoṭirdhamadhātustaddyotanāt
prajñāpāramitā tathoktā | niryāṇaprayogamāha | tadyathāpi nāma bhagavan puruṣo
yojanaśatikādityādinā | evamevetyādinā | bahuyojanaśatikāṭavīkāntārātprasthitapuruṣavadāntarāyikadharmavarjanādipratipattimato
yasyeyaṃ jinajananī  śravaṇādyarthamupapadyate niyamena
niryāṇāttena veditavyamabhyāsānno'hamanuttarāyāḥ samyaksambodherityarthaḥ | tadevāha
| nāpi tenetyādinā | tadvirodhidharmānupasthāne kathaṃ śrāvakādibhūmau patanabhayaṃ na syāditi
| tatkasya hetorityāśaṅkyāha | tathā hyasyemānītyādi  | etaduktam | "yasmāt pudgalanairātmyamātraprabhavatvena
śrāvakādibhūmiviruddhāmavikalasarvadharmanaiḥsvābhāvyadyotikāṃ prajñāpāramitāṃ
darśanādyarthaṃ labhate tato viruddhāyā māturupalambhānna śrāvakādibhūmipātāśaṅke"ti
| sādhūktatvādevametacchāriputraivametaditi | svahastaṃ dattvā punarapi sāmarthyādhānārthamāha
| pratibhātvityādi | nirantaraprayogārthamāha | tadyathāpi nāma bhagavanniha
kaścidevetyādi | stambaṃ vā stambanimittaṃ veti,viṭapaṃ viṭapanimittaṃ vetyarthaḥ | stambādyanupalambhāt
kathaṃ mahāsamudrasyābhyāsannatvamiti | tatkasya hetorityāśaṅkyāha | anupūrvanimno
hītyādi | etaduktam | yasmāt svahetunā janitastambādinā viruddho'nupūrvanimnaḥ svabhāvo
mahāsamudrasyātastadupalambhasvabhāvādeva stambādyanupalambhāttasyāsannatvamiti |
prajñāpāramitāṃ śṛṇvatā veditavyamiti | satatabhāvanādipratipattyā nirantaraprayogabalānniścetavyam|
kathaṃ mātuḥ śravaṇakāraṇena vyākaraṇakāryāsannībhāvo'numīyate iti | tatkasya hetorityāśaṅkyāha
| tathā hyenāmityādinā | etaduktam | "kāraṇasyārthāntaranirapekṣatayā kāryotpādanayogyatānumānena
svabhāvahetunā vyākaraṇāsannībhāvānumānādadoṣa"iti | āsannābhisambodhaprayogamāha
| tadyathāpi nāma bhagavan vasanta ityādinā | śīrṇaparṇapalāśeṣviti | patitavṛddhapatreṣu
| pūrvavat tatkasya hetorityāśaṅkyāha | tathā hīmāni pūrvanimittānītyādi
|hetunā yaḥ samagreṇa kāryotpādo'numīyate |arthāntarānapekṣatvāt sa svabhāvo'nuvarṇitaḥ ||iti
nyāyena gatārthametat | upanāmiteyamiti | abhinavānāstravadharmādhāratvādipratipatterāsannābhisambodhaprayogasāmarthyena
ḍhaukitā | kṣiprābhisambodhaprayogārthamāha | tadyathāpi
nāmetyādi | jātagarbhatvādgurviṇī | āsannaprasavakālatvādgurugarbhā | aṅgavijṛmbhaṇādveṣṭate
| paurvakeṇāyoniśomanasikāreṇa grāmyadharmapratisaṃyuktena prayogamaulapṛṣṭhāvasthāsu
yathākramamāsevitena niṣevitena bhāvitena sarvatra punaḥ punarāmukhīkaraṇādvahulīkṛtenemāṃ
vartamānāmevarūpāmasahyāṃ kāyena vedanāṃ duḥkhamanubhavāmīti | cintayatīti śeṣaḥ | śṛṇvataścaināṃ
ramate cittamasyāmiti | ādheyasya pratipattidharmasya kṣipraṃ dharmakāyaphalābhinirvatanādipratipattimato
yathoktaprayogasāmarthyāccittaṃ prajñāpāramitāyāṃ śravaṇapūrvakaṃ
ramate bhaktiṃ karotīti yāvat | paramārthaprayogamāha | āścaryaṃ bhagavan yāvadityādinā
| yāvadvacanena sanāthā ityādiparigrahaḥ | yasmādvyākaraṇādibhirbhūmiṣu pāramitāsu ca niveśanātsuparigṛhītāḥ
suparīttāśca kalyāṇamitrapratyarpaṇācca suparīnditā bhagavatā bodhisattvāstasmādāścaryam
| sarvaviṣayatve'pi kṛpāyā  viśiṣṭāśayasampattibhavyatābalena pratiniyatajanānugraho
vismayaḥ | viśiṣṭāśayasampattimevāha | tathā hītyādinā | anāgatasambandhenārthakāritvādvahujanahitāya
pratipannāḥ | vartamānakālatayedānīmarthakaraṇādvahujanasukhāya |
atītakālasambandhena kṛtānāṃ kuśalākuśaladharmavāsanānāṃ yathākramaṃ vivṛddhaye parihāṇaye
vā yatnakaraṇāllookānukampāyai pratipannā iti pūrveṇa sambandhaḥ | punarapyatītānāgatavartamānakālasambandhātsāmānyenāha
| mahato janakāyasyārthāya hitāya sukhāyeti | dharmaṃ deśayitukāmā
iti | prajñāpāramitāyāṃ dharmacakrapravartanādipratipattimatāṃ parārthakaraṇāddharmaṃ
bhāṣitukāmāḥ | avṛddhyaparihāṇiprayogārthamāha | iha bhagavan bodhisattvasyetyādi |
rūpādīnāṃ vṛddhiparihāṇyadarśanena prajñāpāramitāyāñcaraṇānujñānāttatprayogo'bhihitaḥ | dharmādharmādyanupalambhaprayogārthamāha
| dharmaṃ na samanupaśyatītyādi | dharmādharmāderanupalambhapratipattyā
tatprayogatvādevaṃ bhāvanāparipūriṃ gacchati | acintyākārasañjñānirodhaprayogārthamāha
| acintyamidaṃ bhagavan deśyata ityādi | dharmadhāturūpatvena cintayitumaśakyatvādacintyaṃ
rūpādīti yadi na sañjānīte tadagrahaṇasañjñānirodhāttadā yathoktaprayogena
carati prajñāpāramitāyāmityarthaḥ | avikalpaprayogārthaṃ praśnayannāha | ko'tra bhagavannadhimokṣayiṣyatītyādi
| parihartumāha | yaḥ śāriputra caritāvītyādi | kathaṃ bhagavaṃścaritāvī
bodhisattvo mahāsattvo bhavatīti | svarūpalābhapraśnaṃ kathaṃ caritāvīti nāmadheyaṃ
labhata ityanvarthasañjñālābhapraśnaṃ ca pariharannāha | iha śāriputretyādi | nanu cintāviṣayabalavaiśāradyādisambhāve
kathaṃ na kalpayatīti | tatkasya hetorityāśaṅkyāha | balāni
hi śāriputretyādi | tattvato dharmadhāturūpatvādrūpāditannimittatatsvabhāvavikalpanādipratipattisāmarthyenāvikalpaprayogalābhāccintātikrāntatvenācintyānibalādīni
na kalpayatītyarthaḥ
| phalaratnadānaprayogārthamāha | gambhīrā bhagavan prajñāpāramitā ratnarāśirbhagavan
prajñāpāramiteti | dharmapudgalanairātmyapratipakṣatvena gambhīrā satī prathamaphaladarśanādipratipattyā
phalaratnadānaprayogavatāṃ strotaāpattyādyanuttarasamyaksambodhiphalaratnamya
dātrītvādratnarāśiḥ | viśuddhiprayogārthamāha | śuddharāśirityādi | ākāśasyaiva śuddhatvamupādāya
| rūpādiviśuddhibhāvanayā tatprayogavatāṃ kleśajñeyāvaraṇahetutvena śuddharāśiḥ
| avadhiprayogārthamāha | āścaryaṃ bhagavannityādi | mahānubhāvatve'pyantarāyasambhava ityāścaryam
| sādhūktamityāha | evametat subhūta ityādi | niryuktikamevedamiti | tatkasya hetorityāśaṅkyāha
| tathā hītyādi | yasmānmāraḥ pāpīyānautsukyamudvegamāpatsyate,antarāyaṃ kartuṃ
tannimittaṃ tasmādbahavo'ntarāyā ityarthaḥ | yadyevaṃ kathaṃ tarhi śīghraṃ likhyata
ityāha | tatra śīghramityādi | "saṃvatsareṇeti vacanaṃ tāvatā ṛtvādipratyayasākalyādvahiḥ-kālo
nāstīti jñāpanārthamitya"ryavimuktisenaḥ | tathā likhitavyaiveti | saṃvatsarābhiyogānutsargādipratipattimatāmavadhiprayogalābhāllikhitavyaiva
nirvighnatayā śīghramiti śeṣaḥ |
nanu saṃvatsareṇa likhane kathaṃ śīghramiti | tatkasya hetorityāśaṅkyāha | evaṃ hyetadityādi
| dharmataiṣā yasmānmahāratnānāṃ bahavo'ntarāyāḥ sambhavanti,tasmāt paramaratnasvabhāvāyā
mātuḥ saṃvatsareṇa bahvantarāyatve'pi likhanaṃ śīghrameveti bhāvaḥ | yathokta eva prayogo
grāhyaḥ | tathā coktam |rūpādiṣvanavasthānātteṣu yoganiṣedhataḥ |tattathatāgambhīratvātteṣāṃ
duravagāhataḥ

tadaprāmāṇyataḥ kṛcchrāccireṇa pratibodhataḥ |vyākṛtāvavivartyatve niryāṇe sanirantare

āsannabodhe kṣiprañca parārthe'vṛddhyahānitaḥ |dharmādharmādyadṛṣṭau ca rūpācintyādyadarśane

rūpādestannimittasya tadbhāvasyāvikalpakaḥ |phalaratnapradātā ca śuddhakaḥ sāvadhiśca saḥ

itiyuktarūpā ceyameṣāṃ viṃśateḥ prayogāṇāmānupūrvī | tathā hi rūpādiṣvanabhiniveśayogena sthito'yogaprayogeṇābhiyujyamānasteṣāṃ
rūpādīnāṃ gambhīratāṃ duravagāhatāmapramāṇatāñcāvagacchati
| tato'samyagyogavihitatvenādikarmikaḥ kṛcchreṇa tadanyaḥ sukhena vyākaraṇamavinivartyabhūmiñca
prāpya niryātyavirahito bhavatyāsannībhavati kṣipramabhisambudhyate | tataḥ parārthaṃ
kurvan na vardhate na parihīyate | tato dharmādharmādau sāmānye rūpācintyādau ca viśeṣe
sarvasaṃjñāprahāṇādavikalpakaḥ | phalaratnapradānena parāṃ śuddhiṃ niṣṭhāṃ prāpto bhavati
| pūrvamevāsaṃvatsaramabhiyogaparikarmitacittasantāna ityadhigamaprabhāvitaḥ prayogānukramaḥ
| prayogānantaraṃ guṇadarśanapūrvakaṃ sutarāmabhyasyante prayogā iti tadguṇā vaktavyāḥ
| tatra prathamaṃ māraśaktivyāghātaguṇaṃ vaktumāha | iha bhagavan prajñāpāramitāyāmityādi
| na prasahiṣyata iti na prabhaviṣyati | acchidrasamādānasyetyādi | akhaṇḍitaprajñāpāramitāpaṭhanādisamādānasya
| acchidrasamādānasya tāvanmātraṃ vighnāsāmarthyādāha | yadā bhagavannityādi
| kathametarhīti | kena prakāreṇedānīṃ kasya vānubhāveneti,kasya vā sāmarthyena
| samyaksaṃbuddhānāmanubhāveneti | vikalpena praśnadvayasya kṛtatvāt paścāttasyaiva parihāraḥ
| etaduktam | "prayogabhāvanāvasthāyāṃ tathāgatānāmadhiṣṭhānasya lābhānmāraśaktivyāghātaguṇodayenodgrahaṇādikaṃ
kariṣyantī"ti | tathāgatānubhāvasteṣāṃ kathamiti | tatkasya
hetorityāśaṅkyāha | etā hi śāriputradharmāṇāṃ dharmateti sugamam | etadeva spaṣṭayannāha |
ye te'prameyeṣvityādi | dvitīyaṃ buddhasamanvāhārajñātatvaguṇaṃ vaktumāha | ye caināṃ prajñāpāramitāmityādi
| śakyādhānāyāvalokanāt samanvāhariṣyanti | sāmarthyotpādanāt parigrahīṣyanti
| tadeva vistareṇāha | ye'pi te bhagavannityādinā | prayogamaulapṛṣṭhāvasthāsu tathāgate
samanvāharaṇalābhādbuddhasamanvāhārajñātatvaguṇodayena śravaṇādi kariṣyantītyāha | buddhānubhāvenetyādivacanam
| sādhūktatvenāha | evametadityādi | tṛtīyaṃ buddhapratyakṣīkaraṇaguṇaṃ
nirdiśannāha | jñātāsta ityādi | viśiṣṭārthādhānābhiprāyeṇa divyacakṣuṣā jñātāḥ |
prajñācakṣuṣā'dhiṣṭhitāḥ| dharmacakṣuṣā dṛṣṭāḥ | vyavalokitā buddhacakṣuṣeti spaṣṭameva |
ke punasta ityāha | ye ta ityādi | etaduktam | "tathāgatajñānadarśanalābhādbuddhapratyakṣīkaraṇaguṇavanto
ye śravaṇādikāriṇaste jñātā"iti |  samyaksambodhyāsannībhāvaguṇaṃ caturthaṃ
nirdiśannāha | śrutvodgṛhyetyādi | āsannībhaviṣyantīti | tathāgatānāṃ samīpībhavanalābhena
samyaksambodhyāsannībhāvaguṇodayānnikaṭavartino bhaviṣyanti | mahārthatādiguṇaṃ pañcamaṃ
pratipādayannāha | ye'pi śāriputraināmityādi | na tathatāyāṃ sthāsyantīti | ananyathārthena
tathatāyāṃ samyaksambodhau pratipattivaikalyānna tadaiva sthāsyanti | teṣāmapīti | mahānuśaṃsalābhānmahārthatādiguṇodayena
pustakalikhitāyāṃ dhāraṇavācanavatāṃ buddhairavirahitatvaṃ
sugatiparāyaṇatvaṃ samyaksambuddhatvaṃ nirvāṇāt pareṇāpi ca parārthapravṛttimadhikṛtya
yathākramaṃ mahārthiko mahānuśaṃso mahāphalo mahāvipākaśceti catvāri padāni veditavyāni
| prakṛṣṭaścātra pāko vipāko draṣṭavyaḥ | sapariśrama iti | tallikhanam | pariṣpanda iti
dhāraṇavācane |yathāprajñaptito dharmamahāyānamanaskriyā |bodhisatvasya satataṃ prajñayā
triprakārayā |dhātupuṣṭayai praveśāya cārthasiddhyai bhavatyasau ||iti ||sarvasya mahāyānadharmasyānuśaṃsatve
kathaṃ jinajananyā evānuśaṃsa iti | tatkasya hetorityāśaṅkyāha | tathā
hi prajñāpāramitetyādi | yasmāt sarvadharmanaiḥsvābhāvyamukhena dharmāṇāṃ tattvaprativedhāya
śravaṇādikrameṇa pratyupasthitā tasmāttasyā evānuśaṃso mukhyata ityarthaḥ | deśanirūpaṇāguṇaṃ
ṣaṣṭhaṃ vaktumāha | ime khalu punaḥ śāriputra ṣaṭpāramitāpratisaṃyuktā ityādi | ṣaṭpāramitāvacanaṃ
dānādipāramitāsahāyabhūtatvāt pariśiṣṭapāramitānām | tathā hi dānādibhistisṛbhiḥ
pāramitābhiranugṛhītasattvānāṃ catuḥsaṅgrahavastusaṅgṛhītenopāyakauśalena kuśale pratiṣṭhāpanādupāyakauśalapāramitā
tisṛṇāṃ pāramitānāṃ sahāyabhūtā | dṛṣṭe dharme kleśapracuratayā
kuśale karmaṇyakṣamatvenāyatyāṃ mandakleśatve manasaḥ praṇidhānāt praṇidhipāramitā
vīryapāramitāyāḥ sahāyabhūtā | satpuruṣasevāṃ saddharmaśravaṇañcāgamya durbalādhyāśayatāṃ
vyāvartya,āśayabalatvaṃ praṇīte dhātau prāpyādhyātmaṃ cittasthāpanasāmarthyalābhādbalapāramitā
dhyānapāramitāyāḥ sahāyabhūtā | bodhisattvapiṭakaśrutālambanapūrvakalokottaraprajñānirhārasāmarthyājjñānapāramitā
prajñāpāramitāyāḥ sahāyabhūteti | vartanyāmiti pūrvadeśe | navamaṇḍaprāpta
iti | navamaṇḍa ivābhinavasārābhidheye'rthe taistairdharmabhāṇakaiḥ prāpte
sati pracariṣyanti sūtrāntā iti pūrveṇa sambandhaḥ | anena ca granthena tathāgatakṛtyakaraṇāddeśanirūpaṇāguṇalābhena
dharmabhāṇakānāṃ buddhasamanvāhārakāṃkṣādinirasārtho veditavyaḥ
| tadevāha | samanvāhṛtā ityādinā | pañcakaṣāyotsedatvenātyantamabhavyatvāt sattvadhātordharmaratnasya
pracaraṇamasambhāvayannāha | iyamapītyādi | paścime kāla ityetadevāha | paścimasamaya
iti na kaṇādādiparikalpitaḥ kālo nityo'sti krametarābhyāmarthakriyārahitatvenāsattvāt
| kintu bhāvasanniveśa eva kaścit paścimaḥ samayaḥ saṅketaḥ paścimakālaḥ | uttarasyāṃ
diśi na sarvatra kiṃ tarhyuttare digbhāge cīnaviṣayādau | evaṃvidhe'pi kāle kecidavaropitakuśalamūlā
bhaviṣyantītyāha | ye tatra śāriputretyādi | tathāpi bahutvamapaśyannāha | kiyanta
ityādi | kalyāṇamitrādibalena bahūnāṃ sambhava ityāha | bahava ityādi | svarūpabahutvādbahavaḥ
| gotraprācuryāt subahavaḥ | sarvānāsravadharmaparipūriguṇaṃ saptamaṃ kathayannāha
| kiñcāpi śāriputra bahava ityādi | tebhyo'pi bahubhyo'lpakā iti | śravaṇādikāribhyo'pi
bahubhyaḥ pratipakṣadharmaparipūraṇalābhādanāsravadharmaparipūriguṇaniṣpattyā'navalayādikāriṇo'lpakā
ityarthaḥ | kathāpuruṣatāguṇamaṣṭamaṃ vaktumāha | anubaddhāstaiḥ paurvakā ityādi
| triśaraṇādibhāvenāśrayādanubaddhāḥ | kalpitādisvabhāvatrayaparijñānārthaṃ pratipattyālambanasamudāgamānuttaryāvabodhārthaṃ
vā yathākramaṃ paripṛṣṭāḥ paripṛcchitāḥ paripraśnīkṛtā
iti padatrayaṃ vācyam | aṇumātrāvedyadarśanātparipūrṇakāriṇaḥ | vismṛtabuddhabhūmiprāpakadharmaśravaṇāḥ
kathamanuttarāṃ bodhimārabhyārthakāriṇa iti | tatkasya hetorityāśaṅkyāha
| tathā hi teṣāmityādi | samudācārā bhaviṣyantīti | sarvākārajñatākathākathanalābhena kathāpuruṣatāguṇasambhavāt
prajñāpāramitāpratiasaṃyuktā vikalpāḥ pravartiṣyante | abhedyatāguṇaṃ
navamaṃ nirdiśannāha | teṣu ca susthitā ityādi | samudācāreṣu vyavasthitāḥ | na śakyā
bhedayitumiti | tathāgatasārnāthyakaraṇalābhenābhedyatāguṇotpatterbhedayituṃ bodhernivartayitumaśakyāḥ
| chandata iti sūtrāntamahāyānābhilāṣataḥ | mantrata iti |rakṣanti devatā mantraiḥ
kuśale vartate manaḥ |vyādhayo'kālamṛtyuśca daurbhāgyañca praṇaśyati || itibahvanuśaṃsānmantracaryābhyāsācca
bhedayituṃ na śakyanta ityeke | māreṇa pāpīyasā sarvaprakāreṇauṣadhisāmarthyānmantrasāmarthyācca
prajñāpāramitāto nivartayitumaśakyā ityapare | nanu svalpakālena
bodheraprātyā kathamaśakyā bhedayitumiti | tatkasya hetorityāśaṅkyāha | yathāpi nāmetyādi
| tasyānalpakalpāsaṃkhyeyavīryatvāt bodhiṃ prati na sahasā'prāptau vinivṛttirityarthaḥ
| asādhāraṇakuśalamūlotpattiguṇaṃ daśamaṃ pratipādayannāha | tāñca kulaputrā ityādi |
tatra prītiryā lokottaradharmaparyeṣṭiḥ | prasādo buddhadharmasaṅghāśrayaḥ | prāmodyaṃ yā
śuddhatā cittasyetyārṣam | athavā pūrvoktameva vyākhyānam | pratilapsyanta iti | asādhāraṇakuśalamūlaparigrahāt
prāpsyanti | pratijñāyāthārthyasampādanaguṇamekādaśaṃ kathayannāha |
bahujanasyetyādi | pūrvāvedhamantareṇa kathaṃ sattvārthaṃ kurvantīti | tatkasya hetorityāśaṅkyāha
| evaṃ hi tairityādi | vāgbhāṣiteti | praṇidhānavacanamuccāritam | mahābodhicittotpāde
niyojanātprasthāpayiṣyāmaḥ sandarśayiṣyāma ityādi vyākhyātam | smṛtyupasthānādibhāvanāsu
pravartanāt saṃprabhāvayiṣyāmaḥ | pramuditādisaptabhūmiprasthāpanāt | sambodhaye pratiṣṭhāpayiṣyāmaḥ
| vāgbhāṣaṇe'pi tadarthāniṣpattau kathamarthakriyākāritvamiti | tatkasya hetorityāśaṅkyāha
| anumoditaṃ hītyādi | yasmātteṣāmāśayapariśuddhiṃ cittena jñātvā vāganumoditā
mayā tathāgatena,tasmāt pratijñānumodanalābhe krameṇa prayogābhyāsāt pratijñāyāthārthyasampādanaguṇodayenāśeṣasattvārthakāriṇa
ityarthaḥ | udāraphalaparigrahaguṇaṃ dvādaśaṃ vaktumāha
| evañca te kulaputrā ityādi | udārādhimuktikā iti | gambhīrodārārthādhimokṣeṇodāraphalaparigrahādudārādhimuktikāḥ
| sattvārthakaraṇasāmarthyalābhena sattvārthapratipattiguṇaṃ
trayodaśaṃ nirdiśannāha | teṣvapi te buddhakṣetreṣvityādi | svajñānaviṣayātikrāntadeśanayā
sañjātabahumānatvādāha | āścaryamityādi | atītādidharmeṣu prahīṇāśeṣaviparyāsavāsanasyāpi
bhagavato yathādarśanaṃ saṃvṛtyā jñānaṃ pravartata iti vismayaḥ | yāvaditi paryantanirdeśādadharmādiparigrahaḥ
| cakṣurvijñānenādṛṣṭam | śrotravijñānenāśrutam | ghrāṇavijñānenāviditam
| manovijñānenāvijñātam | nāsti kiñciditi yojyam | dauṣṭhulyavāsanāsvabhāvānīndriyāṇi
iti vacanādajñānasvabhāvasyendriyasya buddhatvāvasthāyāṃ prahāṇena manobuddhivadindriyabuddhyā
viṣayaparicchedena yasmāt sarvaṃ vijñānaṃ bhagavataḥ sarvaviṣayamiṣyate tasmānnirmalatayā
cakṣurādijñāne nāsti kiñcidadṛṣṭādikamityadoṣaḥ | tathā cendriyabuddhiḥ pūrvānusāreṇa
vyavasthāpyata ityavaseyam | māturalābhavikalalābhaviparyayeṇa niyatilābhaguṇaṃ caturdaśaṃ
pratipādayannāha | ye ca tasmin kāla ityādi | anveṣamāṇānāmityādi padatrayaṃ prayogādyavasthāsu
yojyam | yaduktamāścaryamityādi tat sādhūktamityāha | evametadityādi | dharmataiṣā
yadbuddhā bhagavanto māyopamatayā sarvaṃ pratipadyanta iti | kimatra kāraṇamiti yaduktaṃ
tatparihartumāha | tasmin khalu punarityādi | niryuktikamevedaṃ bhagavatoktamiti | tatkasya
hetorityāśaṅkyāha | tathā hi tairityādi | agaveṣayanto'pi lapsyanta iti | avikalaprajñāpāramitāprāpakapūrvakuśalamūlasamanvāgame
prayogābhyāsena niyatilābhaguṇodayātprāpsyante
| yānyapi ca tato'nyānyapīti | tataḥ prajñāpāramitātaḥ sakāśādyānyanyāni samādhirājādisūtrāṇi
| svayameveti | anukūlatāprāptyā kamakartṛvivakṣāvaśādevamuktam | upagamiṣyantītyādi
padatrayaṃ śrutādijñānodayabhedena kalpitādisvabhāvatrayāvabodhena vā yathākramaṃ yojyam
| pūrvavat tatkasya hetorityāśaṅkyāha | evametadityādi | dharmataiṣā yaḥ pratyutpanne janmanyaparityaktavīryo
granthaṃ sumṛgayate'rthaṃ ca paryeṣate sa svaprakṛtiparityāgājjātivyativṛto'pi
pūrvakāyavirahājjanmāntaravyativṛtto'pyaparasminjanmāntare'pyanyajātisaṃgṛhīto'pi
niyatiguṇalābhāt prāpsyatītyarthaḥ | padaparamatvādāha | ima evetyādi | nānye iti ṣaṭpāramitārahitāḥ
| kimiti kāṅkṣāpraśnaḥ | sādhāraṇakuśalamūlāyattatvāt sarva evopapatsyanta ityāha
| ye cānye'pītyādi | anye'pītyaṣaṭpāramitāpratisaṃyuktāḥ | pūrvavat tatkasya hetorityāśaṅkya
tathaivāha | evaṃ hyetadityādi | anupalambhapratisaṃyuktā iti pudgalanairātmyapratisaṃyuktāḥ
| śūnyatāpratisaṃyuktā iti | dharmanairātmyaparidīpakāḥ | yathoktā eva guṇā grāhyāḥ
| tathā coktam |mārāṇāṃ śaktihānyādiścaturdaśavidho guṇaḥ ||itiabhisamayālaṅkārālokāyāṃ
prajñāpāramitāvyākhyāyāṃ guṇaparikīrtanaparivarto nāma daśamaḥ ||

