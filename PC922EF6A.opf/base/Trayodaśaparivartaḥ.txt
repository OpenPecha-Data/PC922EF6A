trayodaśaparivartaḥ |

sāmānyarūpatayā jñānākāreṇa paricchinnānāṃ viśeṣo jñeya iti | jñānalakṣaṇānantaraṃ viśeṣalakṣaṇaṃ
sāmānyenopodvātayannāha | atha khalvāyuṣmānityādi | mahākṛtyeneti | acintyātulyādiviśeṣaviśiṣṭairdukhādisatyaviṣayaiḥ
| ṣoḍaśabhirdharmānvayajñānakṣāntijñānakṣaṇairviśeṣalakṣaṇasvabhāvaistathāgatatvādyarthāya
pratyupasthitetyarthaḥ | tathā coktam |

acintyādiviśeṣeṇa viśiṣṭaiḥ satyagocaraiḥ |

viśeṣalakṣaṇaṃ ṣaḍbhirdaśabhiścoditaṃ kṣaṇaiḥ ||23||iti

vataśabdo'vadhāraṇe | kaḥ punaracintyādiviśeṣa ityāha | acintyakṛtyenetyādi | acintyātulyāprameyāsaṃkhyeyatābhi
viśeṣairyathākramaṃ duḥkhasatyacatuḥkṣaṇasaṃgrahītairviśeṣalakṣaṇamuktam
| asamasamakṛtyeneti | sarveṣāmevedaṃ viśeṣaṇam | eṣāñca vyākhyānaṃ granthata eva bhaviṣyati
| nirupapattika evāyamanuvāda iti vyākhyātumāha | kathañcetyādi | tatra tathāgatatvamityādipadacatuṣṭayamādarśādijñānacatuṣṭayabhedena
yojyamiti pūrvācāryāḥ | tathāgatatvādiniṣpādanādacintyakṛtyatvamevamuttaratrāpyatulyakṛtyatvādikaṃ
grāhyam | cittacaitasikādipravṛttau
kathaṃ cintayituṃ na śakyamiti | tatkasya hetorityāśaṅkyāha | na hi cittamityādi | cittaṃ
manojñānāṃ,cetanā mānasaṃ karma,tajjñe vākkāyakarmaṇī caitasiko vā prajñādirālambakabhāvenātra
buddhatvādau na pravartate | sarvaviparyāsāpagamāditi bhāvaḥ | tulayituṃ veti |
buddhyā svarūpamavadhārayitum | aprameyaṃ hītyādi | yasmāt pramātumaśakyam | asaṃkhyeyaṃ
hīti | yasmādekatvādinā gaṇayituṃ na pāryate | kutaḥ punaruttara iti | samābhāvādasamasya
kasmātpunaruttaraḥ prativiśiṣṭo bhaviṣyatyato'samenātmanā samastulya ityasamasamo bhagavān
sarvajñaḥ | etaduktam | "tathāgatatvādikameva sarvairacintyādipadairvyāvṛttibhedenocyata"iti
| padaparamatvena tathāgatatvādikamevācintyādiviśiṣṭamityavagamya rūpādau sandehādāryasubhūtirāha
| kiṃ punarityādi | nyāyasya tulyatvādityabhiprāyeṇāha| evametat subhūte evametat
rūpamapītyādi | pūrvavat tatkasya hetorityāśaṅkyācintyātulyate tāvat pūrvoktābhiprāyeṇa
kathayannāha | rūpasya hi subhūte yā dharmatetyādi | rūpamapi subhūte'prameyamityādinā |
aprameyatāṃ vyācaṣṭe | kathaṃ pramāṇasadbhāve'prameyā iti | tatkasya hetorityāśaṅkyāha |
rūpasya hi subhūte pramāṇaṃ na prajñāyata ityādi | apramāṇatvāditi | tattvato'nutpannatvena
sarvadharmāṇāmapramāṇatvāt pramāṇaṃ na vidyate | ato na prajñāyata iti yāvat | rūpamapītyādinā'saṃkhyeyatāṃ
kathayati | gaṇanāsamatikrāntatvāditi | māyopamatvenaiva ekatvādigaṇanābhirasaṃgṛhītatvāt
| acintyatādikameva spaṣṭayitumasamasamatāpratipādanārthamāha rūpamapi
subhūte'samasamamityādi | ākāśasamatvāditi | samādhikābhāvādākāśena tulyatvādasamasamāḥ |
sāmānyena punarapi pratipādayannāha | tatkiṃ manyasa ityādi | no hīdamiti | tattvato niḥsvabhāvatvāditi
bhāvaḥ | dārṣṭāntikārthaṃ vaktumāha | evameva subhūta ityādi | anena paryāyeṇeti
| ākāśadṛṣṭāntanirdeśena | tathāgatadharmā iti | acintyatādibhireva sarvaprakāraṃ tathāgatānāṃ
dharmādhigamādupasaṃhārārthamāha | anenāpītyādi | tadeva spaṣṭayannāha | ete ca
subhūte tathāgatadharmā ityādi | vijñānagatasyeti | māyopamapratibhāsaprāptasyārthasyācintyatādivyapadeśaḥ
| saṃvṛtyā | upasaṃhārārthamāha | tasmāt subhūta ityādi | anāsravadharmadeśanā
sampannahetukānāṃ viphalā nāstītyāha | asyāṃ khalu punarityādi | anupādāyāsravebhya
iti | kleśavāsanābījādhānamakṛtvā kleśebhyaścittāni vimuktāni | virajo vigatamalaṃ dharmeṣu
dharmacakṣurviśuddhamiti | duḥkhasatyādau dharmajñānakṣāntibhirvirajaḥ | dharmajñānairvigataṃmalam
jñeyaviṣaye dharmacakṣuḥ pūrvoktamapagatadoṣamutpannam | kṣāntiḥ pratilabdhetyanutpannāḥ
sarvadharmā iti dharmanidhyānakṣāntirduḥkhadharmajñānakṣāntirvā prāptā | te ca
viṃśatimātrā bodhisattvāḥ | yadyapyanādirbuddhavaṃśaḥ pratibuddhotpāde cāsaṃkhyeyasattvaparinirvāṇaṃ
tathāpi saṃsāriṇāṃ parikṣayo nāsti,anantādākāśavat | na hi parvatādyanekāvaraṇasambhave'pi
nabhasaḥ parikṣayo'stītyeke | ye pratipakṣasannidhāvapacayadharmāṇo dṛṣṭāste pratipakṣātyantasamṛddhau
sambhavadatyantāpacayadharmāṇo yathā kanakamalādayaḥ | nairātmyādilakṣaṇapratipakṣasammukhībhāvenāpacayadharmāṇaḥ
saṃsāriṇa iti svabhāvahetubalāt saṃsāriṇāmuccheda
ityapare | sarvāryapudgalasaṅgrahaviśeṣaṃ samudaye prathamakṣaṇasaṅgṛhītaṃ vaktumāha
| gambhīrā bhagavannityādi | mātari buddhatvādyapratibandhāt kathaṃ mahākṛtyatvamiti |
tatkasya hetorityāśaṅkyāha | atra hītyādi | sarvajñatāsamāyukteti sarvākārajñatā | prajñāpāramitāyāṃ
pratibaddhā | sarvakāryapratibaddhatvameva māturdṛṣṭāntenāha | tadyathāpi nāmetyādinā
| mūrdhābhiṣiktasyeti | aṣṭādaśamahākulibhirabhiṣiktaḥ | yadvā rājahastikarodakābhiṣiktaḥ
| janapadasthāmavīryaprāptasyeti | svarājyavigamabhayābhāvājjanapadaviṣaye sthāmaprāptaḥ
| tannigrahānugrahasāmarthyayogādvīryaprāptaḥ | kṛtyānīti vyāpārāḥ | amātyasamāyuktānīti
| pratibaddhāni | tatra kāyavāgvyāpārābhāvādyathākramamalpotsuko'pahṛtabhāra iti yojyam
| parigrahābhiniveśamantareṇādhigamānupapattirityāśaṅkyāha | kathaṃ bhagavannityādi |
parihārārthaṃ pratipaśnamāha | tatkiṃ manyasa ityādinā | parigrahaṃ vābhiniveśaṃ veti | yathāsaṃkhyaṃ
grāhyagrāhakavikalpābhyāmavagrahamityarthaḥ | no hīdaṃ bhagavanniti | ayamatra
samāsārthaḥ | yasmādāryapudgalasya nirvikalpena jñānena darśanamārgādau sthitasya grāhyamidaṃ
phalamahaṃ grāhaka ityevamarūpo vikalpo na samudācarati,sarvavikalpapratipakṣatvātathābhūtajñānasya
| anyathā sābhilāpavijñānairyathāvasthitavastvanubhavānupapattestathyajñānaviyuktatvena
mārgāsambhavāt kleśaprahāṇavaikalye satyarhatvaphalodayo na syācchrutacintāvasthāyāmiva
| tasmānmārgādyutthitasyaiva yogino'pagataikatvābhiniveśavacanādivikalpavat samāroparahitā
grāhyagrāhakakalpanāmatirupajāyate | tathā ca vastutattvāgrahaṇānnāhaṃ taṃ dharmaṃ
samanupaśyāmīti | etadevānuvadannāha | evametadityādi | aupalambhikajanānukalpayāha |
sarvajñatāpi bhagavannityādi | tasmāttebhyo na vaktavyamiti bhāvaḥ | puruṣaviśeṣavedanīyatāviśeṣaṃ
dvitīyakṣaṇasaṅgṛhītaṃ kathayannāha | api nu khalu punarityādi | tatra prakṛtisamudānītagambhīradharmādhimokṣagotratvena
yathākramaṃ hetusampannāḥ | dīrgharātrāvaropitakuśalamūlāḥ
| gotradvayasya tathāgatādhiṣṭhānena vṛddhyarthaṃ padadvayamadhye pūrvajinakṛtādhikārā
ityuktam | tatra gambhīrā durdṛśā duranubodheti | padatrayaṃ kalpitādisvabhāvatrayānupalambhato'vagantavyam
| asādhāraṇatāviśeṣaṃ tṛtīyakṣaṇasaṃgṛhītaṃ nirddiśannāha | sacedbhagavannityādi
| śraddhānusāribhūmāviti nirvedhabhāgīyāvasthātaḥ pūrva sambhārabhūmau dānādyanuṣṭhānamupalambhayogena
kuryuḥ | kṣāntimiti dharmanidhyānakṣāntiḥ | śravaṇāvasthāyāṃ
prayogamaulabhedena rocayedgaveṣayet | cintāvasthāyāṃ tathaiva cintayet tulayet | bhāvanāvasthāyāṃ
pūrvavadupaparīkṣeta upanidhyāyediti vācyam | kṣiprābhijñatāviśeṣaṃ caturthakṣaṇasaṃgṛhītaṃ
pratipādayannāha | evamukte bhagavānnityādi | yāvaditi vacanādbodhisattvādiparigrahaḥ
| nirvāṇamiti tathāgatatvam | anyūnāpūrṇatāviśeṣaṃ nirodhe prathamakṣaṇasaṃgṛhītaṃ
vaktumāha  | atha khalu te kāmāvacarā ityādi | mahāpāramiteyamiti | nyūnaparipūrṇatvābhāvānmahānubhāvayuktā
| avidūraṃ gatvā'ntarhitā iti bhagavataḥ prākṛtadarśanaviṣayaṃ yāvatpadbhyāṃ
gatvāpareṇa svarddhyā gatā ityarthaḥ |

abhisamayālaṅkārālokāyāṃ prajñāpāramitāvyākhyāyāṃ acintyaparivarto nāmaḥ trayodaśaḥ ||

