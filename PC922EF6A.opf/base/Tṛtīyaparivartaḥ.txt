tṛtīyaparivartaḥ |samudaye caturthakṣaṇākāraṃ pratipādayituṃ pratyātmavedyatvena kāṃścitkāmāvacarādīn
devaputrān sākṣiṇaḥ kṛtvā kāṃścidāmantritavānityāha | yo hītyādi | kulaputraḥ kuladuhiteti
śabdaḥ pūjāvacanaḥ | strīpuruṣayorupādānaṃ śaṇḍoddhṛtamuṣkādīnāmadhigamanirāsajñāpanārtham
| varṇaviśeṣānaṅgīkaraṇaṃ cāturvaṇyaviśuddhijñāpanārtham | putraduhitrabhidhānaṃ
pravrajitajanapratirūpālāpajñāpanārtham | kulagrahaṇamanvayasampannasya saddharme'dhikārajñāpanārtham
| punarvā grahaṇamupapadyāparaparyāyavedanīyabhāgadheyāparādhādakulīnasyāpi
bhavyasyātrādhikārajñāpanārthamityārthavimuktisenaḥ | imāmiti samudaye'nvayajñānātmikām |
tatra māro devaputramāraḥ kāmadevaḥ | tatpākṣikā devaputrā mārakāyikā devatāḥ | samutpannāvatāradarśanādavatāraprekṣiṇyaḥ
| anāgatāvatāraparyeṣaṇādavatāragaveṣiṇyaḥ | avatāro doṣaḥ
| chidramiti yāvat | nāpīti | apiśabdaḥ pūrvāpekṣayā samuccaye | manuṣyagatisaṅgṛhītāḥ sattvā
manuṣyāḥ | yakṣādayo'manuṣyāḥ | vidyamāne'pyāyuṣi kathañcitpratyayasānnidhyānmaraṇaṃ
viṣamāparihāreṇa kālakriyā | sarvaṃ caitanna bhavati | maitryādibhiḥ suparibhāvitacittasantatitvāditi
matiḥ | tathāhi madhyamāyāṃ jinajananyāmuktam | "maitrīkaruṇāmuditopekṣāṇāmanupalambhayogena
bhāvitvānmanuṣyāmanuṣyādyanavatāralābhene"tyādi | etaduktam | "niḥsvabhāvādhimokṣapūrvakaṃ
caturapramāṇaṃ vibhāvanīyamityevaṃ sarvadharmālambane samudaye'nvayajñānamutpadyata"iti
| ata evoktamāryavimuktisenena |"aṣṭame hi darśanamārgakṣaṇe prayojanaṃ bodhisattvasya
pramāṇairitarathā hi navame kṣaṇe sattvadhātunirapekṣo nirodhe yatedi"ti | nirodhe
prathamakṣaṇākārārthamāha | punaraparamityādi | samprasthitāḥ praṇidhānādyāśayena pravṛttāḥ
| iyamiti darśanamārgapratipādikā | taṃ kulaputramiti adhigatanavamakṣaṇadarśanamārgaśravaṇādyartham
| samīpībhavanamupasaṅkramitavyam | maṃsyante jñāsyanti | sa eva suparibhāvitatvāt
sarvaśūnyatānāmadhigatārthatvena parītopadeśena śakta iti matiḥ | udgṛhṇata ityādi
| uttarottaraviśeṣādhigamahetubhūtaṃ viśiṣṭamudgrahaṇādi kurvata ityarthaḥ | śroṣyantīmāṃ
prajñāpāramitāmiti pūrveṇa sambandhaḥ | śravaṇañca nirodhasatyābhisamayasaṃvṛtyādhipatyāddeśanāśravaṇākārapratibhāsanam
| ato'bhisamayāhitaśaktikasya vācyutthitasyāntikāditi veditavyam
| ekānuśaṃsākathanena nirodhākāraṃ nirdiśyāparānuśaṃsākathanena tamevākāraṃ draḍhayannāha
| na ca khalvityādi | caśabdaḥ samuccaye na kevalaṃ pūrvoktānuśaṃso'yamapara ityarthaḥ
| grāmāddhanuḥpañcaśatātikrāntaṃ sthānamaraṇyaṃ gataḥ saṃprāptaḥ | ekavṛkṣa eva yakṣādyadhiṣṭhitatvena
bhayahetuḥ | atastanmūlaṃ vṛkṣamūlam | manuṣyādirahitaṃ gṛhaṃ śūnyāgāram
| acchannamabhyavakāśam | mahājano yena gataḥ sa panthāḥ | utpatho yathoktaviparīto mārgaḥ
| araṇyādūrdhvamaṭavī | tatra tatrāraṇyādāvupasaṃkrāmato gacchataḥ tadeva caturbhirīryāpathaiḥ
kathayannāha | caṅkramyamāṇasyetyādi | nipannaḥ śayitaḥ | aniṣṭopanipātāśaṅkā bhayam
| tatpratīkārāpratipattiḥ stambhitatvam | abhūtvā bhāvād bhaviṣyati | prabandhapravṛtyā
utpatsyate | netipūrveṇa sambandhaḥ | sarvaśūnyatānāṃ suparibhāvitatvāditi matiḥ | anyatrāpyuktam
| "śūnyatāparigato bodhisattva sarvabhayavigato bhavatī"tyādi |etaduktaṃ "rūpādernijarūpā
prakṛtyeva śūnyatetyevaṃ sarvadharmālambane nirodhe dharmajñānakṣāntirutpadyata"iti
| nirodhe dvitīyakṣaṇārthamāha |atha khalu catvāra ityādi | mahārājāno virūḍhakādyāḥ |
tāttvikayānatrayasattvopalambhamantareṇāpi saṃvṛtyā śrāvakādiyānatraye sattvān vinayatītyāścaryam
| anena ca satyadvayasamāśrayeṇa sarvākārasattvārthapratipādanena samarthakāraṇanirdeśena
prajñāpāramitodgrahaṇādīnāṃ buddhatvameva phalamāveditamiti grāhyam | tataścaitaduktam
| "dharmadhātupariṇāmitakuśalamūlānāṃ phalaṃ tathāgatatvasya prāpaṇamityevaṃ sarvadharmālambe
nirodhe dharmajñānamutpadyata"iti | vayamityādi | etacca prajñāpāramitāyā māhātmyajñāpanāya
| ātmanaḥ śāsanopakārakatvajñāpanāya bhagavati kṛtajñatvajñāpanāya coktam |"dṛṣṭadharmavedanīyamupapadyavedanīyamaparaparyāyavedanīyañca
trividhamaśubhaṃ karme"ti | tatkṛtopadravapratīkāreṇa
rakṣāvaraṇaguptayo yathākramamuktāḥ | athavā daivī vipadyatrāśubhasyaiva
vyāpāro'vagamyate nāparasya | yathā marakadurbhikṣavajjāśanyādipātaḥ | mānuṣī vipadyatra
prāṇināṃ vyāpāraḥ pratīyate vidyamāno'pi daivasya nāvagamyate | yato na karmaṇā vinā kiñcidapyasti
phalaṃ yathā niṣpanne'pi śasyādau paracakropadravakṛto durbhikṣādiḥ | daivamānuṣī
vipadyatrobhayasya vyāpāraḥ pratīyate | etāvacca karma daivaṃ mānuṣañca | yathoktam |
"daivamānuṣaṃ hi karma lokaṃ yāpayatī"ti tatpratīkāreṇa rakṣāvaraṇaguptayo yathākramamuktāḥ
| saṃvidhāsyāma iti kariṣyāmaḥ | nirodhe tṛtīyakṣaṇārthaṃ sambandhamāracayannāha | āścaryaṃ
bhagavannityādi | imānanantaroktāniyato rakṣāvaraṇaguptisaṃkhyāvacchinnān dṛṣṭadhārmikān
pratyutpannajanmasaṅgṛhītān guṇānanuśaṃsān pratilabhate prayogāvasthāyām | parigṛhṇāti
pṛṣṭhāvasthāyām | evaṃ sambandhamāvedyākārārthaṃ prasūyannāha | kiṃ punarityādinā | kiṃ punaḥ
prajñāpāramitāyāmudgṛhītāyāṃ dānādyāḥ pañcapāramitāḥ saṃgṛhītā bhavantīti vaktavye ṣaṭpāramitāvacanam
| mukhyayā prajñāpāramitayā gauṇasvabhāvayā api prajñāpāramitāyāḥ saṃgrahādityabhiprāyeṇoktam
| sarvadharmāviparītāvabodhe hi mukhyā prajñāpāramitā jāyate | atastayaiva
sarvavyavadānadharmāṇāṃ saṃgrahādityabhiprāyavān bhagavānāha | evametadityādi | etaduktam
| "prajñāpāramitayā sarvākārapratipakṣāṇāṃ saṅgraha ityevaṃ sarvadharmālambane nirodhe'nvayajñānakṣāntirutpadyata"iti
nirodhe caturthakṣaṇākāraṃ nirdiśannāha | punaraparamityādi
| śṛṇvityādi vyākhyātam | athavā yasmādādita eva bhaktihetutayā tāvatkalyāṇaṃ tasmāt sādhu
śṛṇu | yataśca madhye puṣṭihetutvāt kalyāṇaṃ tata suṣṭhu śṛṇu | yena ca paryavasāne muktihetutayā
kalyāṇaṃ tena yoniśo manasikuru | athavā mṛdumadhyādimātrāṇāṃ doṣāṇāṃ pratipakṣatvādyathākramaṃ
sādhvādivacanam |yadi vā vyañjanārthobhayāvadhāraṇādyathāsaṃkhyaṃ sādhvādivacanam
| dharmamityādi | sūtrādidharmaṃ viruddhaṃ grahītavyaṃ vigrahītavyaṃ manasā tato
vacasā viruddhaṃ vaditavyaṃ vivaditavyam | evaṃprakāradvayena virodhayitavyaṃ vighāṭayitavyam
| yadi vā vyañjanārthobhayavighāṭaghaṭanādvigrahītavyamityādipadatrayaṃ maṃsyanta ityasyānantaraṃ
jinajananībhāvanābhirataṃ bodhisattvamārabhyetyadhyāhāryam | yatastasyaivānuśaṃsākathanamadhikṛtamanantarañca
vakṣyati | tasya tānyutpannotpannānyadhikaraṇānyantardhāsyantītyādi
| antardhāsyantyadṛśyā bhaviṣyanti yato na sthāsyanti | yuktyā sthitiṃ na pratilapsyante
| ata eva teṣāmabhiprāyā manorathā na paripūriṃ niṣpattiṃ gamiṣyanti | nanūtpanno
vitarkaḥ pratisamādhānamantareṇa kathamantardhāsyatīti | tatkasya hetorityāśaṅkyāha | evaṃ
hyetadityādi | anenaitaduktam | dharmataiṣā yaduta prajñāpāramitābhāvakapudgalādhiṣṭhānāt
| svata eva teṣāṃ pratisamādhānamutpadyata iti | udgrahīṣyatītyādi | vyākhyātam | athavā
saṃgrahaśravaṇādgrahīṣyati | manasikāraṇāddhārayiṣyati | pustakapaṭhanādvācayiṣyati | granthārthagrahaṇātparyavāpsyati
| pratyakṣānumānāgamāviruddhārthakathanādyathākramaṃ pravartayiṣyati
deśayiṣyatyupadekṣyati | kalpitāditrividhapadārthānutpādadeśakatvena vā | pāṭhamātropadeśāduddekṣyati
| pūrvarātrādikaraṇāt svādhyāsyati | bodhipariṇāmanādyāśayabhedādetānyudgrahaṇādīni
samyagvidheyāni | adhikaraṇānīti vivādasthānāni |upasaṃharannāha | imamapītyādi
| na kevalaṃ vakṣyamāṇaṃ guṇamityapiśabdaḥ | evaṃ prajñāpāramitāyāḥ sarvopadravapraśamanatejobalatvaṃ
pratipādya dṛṣṭāntenāpi samarthayannāha | tadyathāpi nāmetyādi | kvacitpāṭhaḥ
parikalpamupādāyeti sambhavatkāraṇaviśeṣāt kāryaviśeṣamadhikṛtya | anena durlabhatvamākhyātam
| sthāvarādiviṣāpanayanāt | sarvaviṣapraśamanīti svarūpaṃ kathitam | āśīviṣeṇa
jantuneti | daṃṣṭrāviṣeṇa prāṇakeṇa | bubhukṣitenetyādi | bubhukṣitaḥ kṣudhā paripīḍito'pi
kaściddevatārādhanapravṛttavannāhāraprayojanamiti tadvyavacchedārthamāha | āhārārthīti vacanam
| tathāvidho'pi dhairyamālambyāhāraṃ paryeṣata iti tadvyudāsenoktamāhāragaveṣīti | prāṇakajāto
janturiti sattvasaṃkhyāto manḍūkādirityarthaḥ | gandheneti tadgatāmiṣādigandhena
| anuvadhnīyāditi | buddhyā bhakṣyatvena svīkuryāt | anugacchediti | paścātpṛṣṭhato yāyāt
| pratyudāvarteteti nivṛttiṃ kuryāt | nanu yatra prāṇakagandhena na nivartet tatra kathamoṣadhyā
gandhena pratyudāvarteteti | tat kasya hetorityāśaṅkyāha | tathāhītyādi | ayaṃ vākyārthaḥ
| sāṃvṛte'pi kāryakāraṇabhāve tasyā evauṣadhyāḥ sa tādṛśo bhaiṣajyaguṇo yastasyāśīviṣasya
tadviṣamabhibhavati nānyasyetyevaṃ balavatī hi sā auṣadhī | bhede'pi niyatāḥ kecit
svabhāvenendriyādivaditi | etaduktam | "prajñāpāramitayaiva bāhyābhyantaropadravapraśamanamityevaṃ
sarvadharmālambane nirodhe'nvayajñānamutpadyata"iti | mārge prathamakṣaṇākāraṃ
vaktumāha |evamevamityādi | yāni tānīti nipātasamudāyo yāni kānicidityarthe vartate | tejasetyādi
| prajñāpāramitāyāḥ sāmarthyameva tejo balasthāmabalādhānāni yathākramaṃ prayogadarśanabhāvanāviśeṣamārganirdiṣṭāni
| tata eveti | yatraivotpatsyante tatraivetyarthaḥ | uparaṃsyanti
| upaśamiṣyanti | na vivardhiṣyanta iti yathākramaṃ śrutacintābhāvanākāle veditavyam
| prayogādyavasthāsu vā grāhyam | tadeva kathayannāha | yata ityādi | yato yata iti |
yatra yatraivādhikaraṇasthāna ityarthaḥ | nirotsyante'ntardhāsyanti na sthāsyantīti padatrayamuparaṃsyantītyādipadatrayārtham
| nanūtpanno vitarkaḥ parapratisamādhānamantareṇa kathanna
bhavatīti | tatkasya hetorityāśaṅkya pūrvavatparihārārthamāha | prajñāpāramitāyā hītyādi
| rāgādīnāmityādiśabdāddoṣādīnāṃ yāvadityanena smṛtyupasthānābhiniveśādeḥ parigrahaḥ
| nirvāṇagrāhasyeti | sopadhinirupadhinirvāṇābhiniveśasya | samudācarannirvāṇābhiniveśāderunmūlanādupaśamayitrī
| athavā rāgādivāsanāsamudghātānna vivardhikā | etaduktam  | "prajñāpāramitābhāvanaiva
rāgādinirvāṇābhiniveśasya śāntirityevaṃ sarvadharmālambane mārge dharmajñānakṣāntirutpadyata"iti
| mārge dvitīyakṣaṇārthamāha | catvāraścetyādi | rakṣāvaraṇaguptayo
vyākhyātāḥ | yadi vādhidaivikamādhibhautikamādhyātmikañcāntarāyamadhikṛtya yathākramaṃ
rakṣāvaraṇaguptayo jñeyāḥ | āpadvā tridhā svapratyayajāparā sattvasaṃkhyātapratyayajā parasattvasaṃkhyātapratyayajā
ca | tasyāḥ pratīkāreṇa rakṣāvaraṇaguptayo yathākramamavaseyāḥ
| etaduktam | "prajñāpāramitodgrahaṇādipravṛttasya tathāgatādibhyaḥ sarvathā sarvarakṣāvaraṇaguptayo
bhavantītyevaṃ prajñāpāramitayā sarvadharmālambane mārge dharmajñānamutpadyata"iti
| mārge tṛtīyakṣaṇārthamāha | punaraparaṃ kauśiketyādi | ādeyavacaśceti kṛpayā svayaṃ
prāṇātipātādiviratipūrvakaṃ sarvākārajñatāyāṃ sthitvā'nyeṣāṃ tatra pratiṣṭhāpanāt | svayaṃprasthitānāñca
varṇavādatatsamanujñatvādādeyavākya ityayamartho'vaseyo'nyathopādeyavacanatvāsambhavāt
| pañcaviṃśatisāhasrikāyāmapyuktam | "ātmanā ca prāṇātipātātprativirato bhaviṣyatītyārabhya
yāvat - pareṣāṃ varṇavādī tatsamanujño bhaviṣyati"ityevaṃ sa ādeyavākyo bhaviṣyatītyādi
śrotrasukhakāritvānmṛduvacanaḥ | yāvataivārtho bhavati tāvanmātrābhidhānānmitavacaḥ
| saṃkṣepoktikuśalatvādaprakīrṇavacanaḥ | na ca krodhābhibhūto na ca mānābhibhūta iti
| pratyupasthite'pakāranimitte pratighāṃśikaścetasa āghātaḥ krodhaḥ | satkāyadṛṣṭisanniśrayeṇa
cittasyonnatirmānaḥ | nanu pratipakṣaṃ vinā doṣāpagamābhāve kathaṃ tasyaivaṃ guṇodaya
iti | tatkasya hetorityāśaṅkyāha | tathā hītyādi | prajñāpāramitaiva sarvadoṣāṇāṃ pratipakṣaḥ
| sa ca tena bhāvita iti matiḥ | prāṇātipātaviratyādau pratisthāpanātparidamayati
| mitavacanādinā sarvasattvaviṣaye prahvīkaraṇātpariṇamayati | upanāhamiti | vairānuśayasyānutsargaḥ
| pratighāṃśika evopanāhaḥ | vyāpādamiti | sattveṣu duḥkheṣu duḥkhasthānīyeṣu ca
dharmeṣvāghāto vyāpādaḥ |anuśayamiti | dveṣāṅgiko vairaprabandho'nuśayaḥ | etaduktam | "prajñāpāramitāparigrahabalādeva
buddhatvābhilāṣiṇā svayaṃ prāṇātipātaviratyādipūrvakaṃ sarvākārajñatāyāṃ
sthitvā tatraiva pareṣāṃ sthāpanaṃ kāryamityevaṃ sarvadharmālambane mārge'nvayajñānakṣāntirutpadyata"iti
| mārge caturthakṣaṇākāraṃ vaktumāha | evaṃ carata ityādi |
evaṃ carato mārge'nvayajñānakṣāntyā viharataḥ | saṃstute vastuni cetaso'sampramoṣaḥ smṛtiḥ
| adveṣaḥ sarvasattveṣvekaputrapremākārato maitrī | ābhyāṃ dānādisarvakuśalasyānupalambhayogena
sarvasattvāsādhāraṇatayā'nuttarāyāṃ samyaksambodhau pariṇāmanādvayamuktam | maitryā
vyāpāramevāha | tasyaivambhavatītyādinā | paribhetsyanta iti vyāpādasamudācāreṇa cakṣurādīnāṃ
vikriyāpādanāt | dhakṣyata iti svarūpapracyutyā dagdho bhaviṣyati | vaśamiti tadāyattatām
| etaduktam | "dānādīnāmakṣayaṃ kartumicchatā samyaksambādhau pariṇāmanaṃ smṛtyādibalena
kāryamityevaṃ sarvadharmālambane mārge'nvayajñānamutpadyata"iti | yathoktairevākārairanyāpadeśanirdiṣṭaiḥ
ṣoḍaśakṣaṇā samutpadyanta iti nātra vipratipattiḥ |tathācoktam |ādhārādheyatā'bhāvāttathatābuddhayormithaḥ
|paryāyeṇānanujñānaṃ mahattā sā'pramāṇatā

parimāṇāntatā'bhāvo rūpāderavadhāraṇam |tasyāṃ sthitasya buddhatve'nudgrahātyāgatādayaḥ

maitryādi śūnyatā prāptirbuddhatvasya parigrahaḥ |sarvasya vyavadānasyaṃ sarvādhivyādhiśātanam

nirvāṇagrāhaśāntatvaṃ buddhebhyo rakṣaṇādikam |aprāṇivadhamārabhya sarvākārajñatānaye

svayaṃ sthitasya sattvānāṃ sthāpanaṃ pariṇāmanam |dānādīnāñca sambodhāviti mārgajñatākṣaṇāḥ

itiasyāpi darśanamārgasya sarvākārajñatāyāmuktaṃ nirvedhabhāgīyaṃ grāhyam | yadyevaṃ tatrāpi
pramuditādibhūmyabhidhāne bodhisattvānāṃ darśanādimārgasya pratipādanātkimarthaṃ punarupādānamiti
cet | ucyate | niḥśeṣahetuphalādhigamāpekṣayā tathāgatānāṃ sarvākārajñatetyabhidhānājjinaputrāṇāṃ
tadukto mārgo na bhavatītyāśaṅkāvāraṇārtham | tata eva hetumātramapakṛṣya
pṛthagjinātmajānāṃ darśanādimārgātmikā mārgajñatā vyavasthāpyate | evantu vidvadbhirnirūpayitavyam
| kiṅkārikānusāreṇākārā granthārthānugamena yojitā na veti | tatra āryavimuktisenādivyākhyāmālokya
svaśaktyā pratipāditā eva | kecidarthāntarābhisandhinā yathoktena granthaprabandhenākārārthamanuktvā
darśanamārgaṣoḍaśakṣaṇopalakṣaṇameva kevalamanukṛtamiti varṇayantyevamuktānuktanirvedhabhāgīyādyarthapratipādanapareṣu
grantheṣu draṣṭavyamiti | tairbhāvanānukramādyanirdeśātkācidabhisamayānupūrvī
na pratipāditā | abhisamayālaṅkārakārikārthaśca
kathaṃ vyākhyeya ityapare | bhāvābhiniveśamūlo hi rāgādikleśagaṇastadvirudhaśca nairātmyābhyāsa
ityatastaṃ vinā kathaṃ duḥkhadharmajñānakṣāntyādiriti cet | naivaṃ,yasmādyathoditavidhinā
nairātmyasaṃsūcanaparāḥ sarva evāmī ṣoḍaśākārāḥ sannihitavineyajanahitādhāracikīrṣayā
tvevaṃ yathābhihitanānāprakārarūpeṇa nirdiṣṭāḥ santo'pi evamabhyasyamānāḥ pratītyasamutpādadharmatayā
darśanamārgotpādakā bhavantītyavaseyamevamanyatrāpīti | darśanamārgānantaraṃ
bhāvanāmārgābhidhāne sati svalpavaktavyatvena phalanimnatvena ca vineyapravṛtterbhāvanāmārgasya
kāritraṃ tāvatkathayannāha |āścaryaṃ bhagavannityādi | prajñāpāramiteti vakṣyamāṇo
bhāvanāmārgaḥ | paridamanāya pratyupasthiteti | sarvaprakārakleśasvavidheyīkaraṇātsarvato
damanārthena paridamananimittamabhimukhībhūteti prathamaṃ damanakāritram | anunāmāyeti
| damanānantaraviśiṣṭe kiyanmātreṇādhigame'haṃmānapratiṣedhenātmotkarṣaniṣedhātsarvato namanārthena
pariṇamanāyeti dvitīyaṃ namanakāritram | tato'nantaraṃ sarvaprakārakleśābhibhava
iti tṛtīyakleśanirjayakāritrārthamāha | punaraparaṃ kauśiketyādi | evamudgṛhṇanniti | vakṣyamāṇabhāvanāmārgakrameṇa
| saṃgrāma ityādi | bhāvanāprahātavyaiḥ kleśaiḥ saha vigrahe
vartamānairiti | adhimātrādhimātrādiprathamatrikavipakṣasya mṛdumṛdvādiprathamaprakārapratipakṣādhigamena
saṃgrāmaśirasyutkalitaḥ samārūḍho bhavati | avatarata ityādi padatrayaṃ yathāsaṅkhyaṃ
madhyādhimātrādidvitīyatrikavipakṣasya madhyamṛdvādiprakārapratipakṣādhigamayogato
vācyam | saṅgrāmamadhyagatasyeti mṛdvadhimātravipakṣasyādhimātramṛdupratipakṣalābhena
| tiṣṭhata iti mṛdumadhyavipakṣasyādhimātramadhyapratipakṣābhisamayātsaṅgrāme sthitasya |
niṣaṇasyeti mṛdumṛduvipakṣasyādhimātrapratipakṣasamatvāgamātsaṅgrāme samupaviṣṭasya | sarveṇaivaitena
navaprakāravipakṣapratipakṣahānopādānena bhāvanāmārgasyāpunaḥ kartavyatāmāha
| asthānamityasambhavaḥ | tadeva kathayatyanavakāśa iti | paryāyavacanaṃ kimarthamiti ceducyate
| tadā cāyatyāñca kasyacitkathañcidarthāvabodhārtham | tenaiva cārthābhidhāne pūrvāśrutānāmevāvagītatā
syāditi taddoṣaparihāreṇa pūrvakālaṃ vikṣiptānāṃ paścādāgatānāñca tadarthaśravaṇārtham
| durmedhasāṃ punaḥpunastadarthalakṣaṇārtham | ekaśabdānekārthatayā'rthāntarakalpanāvyudāsārtham
| anyatra nirghaṇṭavattābhiḥ saṃjñābhistadarthasampratipattyartham
| dhārmakathikānāmarthopanibandhanaprāyaṇayoḥ kauśalopasaṃhārārtham | ātmano dharmapratisaṃvidudbhāvanārtham
| pareṣāñca tadvījādhānārthamiti paryāyadeśanānāmaṣṭau prayojanānyevaṃ
sarvatra vācyam | yattasyeti | yaditi nipāto ya ityarthe vartate | yo jīvitāntarāyaḥ so'navakāśa
iti vākyārthaḥ | jīvitāntarāya iti vijñānaprabandhocchittiḥ | ādhyātmikopadravavigamānantaraṃ
bāhyopadravopaśama iti | paropakramāviṣahyatvam | caturthaṃ kāritramāha | paropakrameṇetyādinā
| paro manuṣyādistasyopakramaḥ khaḍgādiprahāradānam | etaduddeśapadaṃ nirdeśena
vibhajannāha | sacetpunarityādi | uddeśavacanānāṃ nirdeśātpṛthagabhidheyārtho nāstīti
kimarthamuddeśavacanamiti ceducyate | samāsena vistarāvadhāraṇārthaṃ sūtreṇa vṛttyarthāvadhāraṇavat
| udghaṭitajñānānāṃ vineyānāmanugrahārtham | anyeṣāmāyatyāmudghaṭitajñatāhetūpacayārtham
| ātmanaḥ samāsavyāsanirdeśavaśitāsandarśanārtham | anyeṣāṃ tathābhyāsena tadvījāvaropaṇārthañcetyācāryavasubandhuḥ
| saṃkṣiptamātre samāhitaṃ cittaṃ yogināṃ tadvistarārthe
sarvatra kathaṃ samāhitaṃ syādityetadarthaṃ nirdeśadeśanā | tathā vistaramātre samāhitaṃ
cittaṃ yogināṃ tatsaṃkṣiptārthe sarvatra kathaṃ samāhitaṃ syādityetadarthamuddeśadeśanetyāgamaḥ
| evaṃ sarvatra pratipattavyam | śastraṃ cakrādikam | pāṣāṇādikamanyat | nanu taddeśakṣepaṇāsāmarthyavatā
puruṣeṇa kṣiptaṃ śastrādikamantarā virodhopanipātābhāve kathaṃ na
śarīre nipatediti | tatkasya hetorityāśaṅkyāha | mahāvidyeyamityādi | ayamabhiprāyaḥ | māturabhyāsamānāyā
evaṃ mahāvidyādisvabhāvāyāḥ sāmarthyenānantarā gurutvadharmavirodhopanipātānna
taddehamanuprāpnoti śarādikamiti | mahattvādiguṇayogānmahāvidyetyādipadatrayaṃ prayogādyavasthāsu
| adhimuktyādimanaskārairadhikābhāvādanuttarā nirhāratayā samābhāvādasamā |
atyantaviśuddhyā santānāntareṇāsamena samatvādasamasamā | mahāvidyāditvamevāsyāḥ kathamiti
| tatkasya  hetorityāśaṅkyāha | atra hi kauśiketyādi | etaduktam | "yasmātprajñāpāramitāyāṃ
maitryādipūrvakaṃ śikṣamāṇo na kasyacidvyāpādādyarthaṃ śikṣate | ato hiṃsādikasyālpāyuṣkatvādihetorapanayanānmahāvidyādisvabhāve"ti
| nātmavyābādhāya cetayata iti | māraṇādinimittamātmano
na yatate | sarvopadravavigamānantaraṃ samyaksambodhikāritraṃ pañcamamāha | atra
hītyādinā | samyaksambodhimabhisambhotsyata iti tattvādhigamaṃ sākṣātkariṣyati | sarvajñajñānañca
pratilapsyata iti tattvādhigamāduttarakālaṃ sarvadharmaviṣayajñānamadhigamiṣyati
| tadeva kathayannāha | tena so'nuttarāmityādi | cittānītyupalakṣaṇātsarvadharmaparigrahaḥ
| vyavalokayiṣyatīti jñāsyati | nanu sarvameva yogijñānamanālambanamiṣyate | tatkathaṃ
sarvadharmān vijñāsyatīti | tatkasya hetorityāśaṅkyāha | atra kauśiketyādi | prāptamānantaryamārgeṇa
sa vāsanāvaraṇadvayaprahāṇāt | jñātaṃ vimuktimārgeṇa sarvākārajñatādhigamayogāt
| sākṣātkṛtaṃ śuddhalaukikajñānena niścayāt | etaduktam | "yathāhi satyasvapnadarśino jñānaṃ
paramārthato'viṣayamapi pratiniyataviṣayākāraṃ liṅgāgamānapekṣañcāśrayaviśeṣavaśādutpadyamānamupadarśitārthaprāpakatvenāvisaṃvādi
bhavati | tathā yogijñānaṃ prajñāpāramitāyogābhyāsabalena
yathaiva tadabhūdbhavati bhaviṣyati cātītaṃ vartamānamanāgataṃ vastupareṇa parikalpitaṃ,tathaivopadarśitavividhākāraprakāraprabhedaprapañcaṃ
bahiriva parisphuradrūpaṃ sphuṭapratibhāsaṃ
liṅgāgamānapekṣamavisaṃvāditayotpannaṃ pratyakṣaṃ pramāṇamiṣyate | ataścaivaṃ
bhagavataḥ sarvatra sākṣāddarśitvābhyupagamādyanna prāptaṃ na vijñātaṃ sākṣātkṛtaṃ ,tadabhāvena
sarvajñajñānamucyate | yato bhrāntinivṛttāvapyākāranivṛtteḥ pratibandhābhāvenāsambhava"iti
madhyamakanayānusāreṇāryanāgārjunapādaprabhṛtayaḥ | śraddhātiśayayogena puṇyamahatvādyatra
sthāne tathāgatādīnāmadhigamo jātastatpūjyamiti bodhikāritrānantaraṃ prajñāpāramitādhāradeśapūjyatākāritraṃ
ṣaṣṭhaṃ vaktumāha | punaraparaṃ kauśika yatreyamityādi | antaśa
ityāgatyā pūrvakarmavipākamiti | pratipakṣābhyāsaṃ vinā niyatavedanīyaṃ karmavipākam
| idamevārthatattvaṃ dṛṣṭāntena draḍhayannāha | tadyathāpi nāmetyādi | bodhermaṇḍaḥ sāro'treti
bhūpradeśaḥ | paryaṅkākrānto bodhimaṇḍastaṃ gatāstatparyantamāśritāḥ | bodhimaṇḍaparisāmanto
vidiksthitavajjakīlacatuṣṭayāntargato bhūmibhāgaḥ | bodhimaṇḍo vyākhyātaḥ | tadabhyantaraṃ
madhyasthānam | bhūmipraviṣṭasya mūlasya parisāmantagrahaṇenopādānāttadvinirgato
vṛkṣabhāgo vṛkṣamūlam | na te śakyā iti | na te yogyā viṣayā ityarthaḥ | viheṭhayituṃ vibhettum
| vyāpādayituṃ vidveṣayitum | āveśayitum | bhūtagrahādipraveśayitum | nanu viheṭhādyutpattipratighāte
sthānasya vyāpārābhāvātkathaṃ tatra viheṭhādi kartuṃ na śakṣyata iti tatkasya
hetorityāśaṅkyāha | tatra hītyādi | ayaṃ vākyārtho ye sarvasattvānāmarthāya mṛdumadhyādhimātravyāpādapratipakṣeṇa
maitrīprabhedamabhayamavairamanutrāsaṃ svayaṃ satkṛtya nirantaraṃ
dīrghakālaṃ bhāvayanti | parāṃścādhikṛtya prakāśayanti | teṣāṃ traikālikabuddhānāṃ tatrotpādena
tatsthānaṃ viśiṣṭameva jātamato'cintyatvāddhetupratyayasāmagyā bhūbhāgamāhātmyātkāraṇaviguṇotpattyā
viheṭhādikāryaṃ na śakyate tatra kartuṃ pratītyasamutpādadharmatābalāditi
| evaṃ dṛṣṭāntamāvedya dārṣṭāntikamarthamāvedayannāha | evamevetyādi | pūrvavadabhiprāyeṇa
| tatkasya hetorityāśaṅkyāha | tathaiva sthānamāhātmyapratipādanadvāreṇa pariharannāha
| anayaiva hītyādi | caityabhūto vandanādinā puṇyopacayahetutvāt | piteva pitṛbhūta ityupamā
vācakabhūtaśabdasyopādānādanyacaityasamānatvena caityabhūtaḥ sa pṛthivīpradeśa ityeke
| yatra hi nāma pudgalanairātmyadyotikayā ye dharmā hetuprabhāvā ityādigāthayādhiṣṭhito
bhūbhāgaḥ stūpo matastatra samastavastunaiḥsvābhāvyaprakāśikāyā māturudgrahaṇādinopetaḥ stūpo
nitarāmevetyataḥ | sākṣyeva sākṣibhūta iti tatsvabhāvatve caityameva caityabhuta iti
candragomī | vandanīyo namaskāraṇāt | mānanīyo guṇānusmaraṇena bahumānāt | mṛdumadhyādhimātrapūjābhiryathākramaṃ
pūjanīyo'rcanīyo'pacāyanīyaḥ | śrīpaṭṭabandhādinā viśeṣapadasthāpanāt
satkaraṇīyaḥ | sarvathā'nullaṃghanīyatvena gurukaraṇīyaḥ | trāṇaṃ sarvopadravanivāraṇatayā
| śaraṇaṃ tadāśrayaprayogābandhyatvapadasthānatayā | layanamanavadyarativastutayā | parāyaṇaṃ
paramāryatvagamanapadasthānatayā | yathoktanītyā ṣaḍvidhameva kāritramavagantavyam
|tathā coktam ,-sarvato damanaṃ nāmaḥ sarvataḥ kleśanirjayaḥ |upakramāviṣahyatvaṃ bodhirādhārapūjyatā

itikāritrānantaraṃ bhāvanāmārgo vaktavyaḥ | sa ca sāsravānāsravabhedena dvividhaḥ | tatra sāsravo'dhimuktipariṇāmanānumodanāmanaskāralakṣaṇastrividhaḥ
| anāsravaḥ punarabhinirhāro'tyantaviśuddhisvabhāvo
dvividhaḥ | ato yathāvimokṣaṃ dṛṣṭakuśaladharmādhiṣṭhānā bhāvanāmārgādhikārādādāvasākṣātkriyārūpā'dhimuktirvaktavyā
| sāpi svārthā svaparārthā parārthā ceti mūlabhedena
trividhā satī mṛdumadhyādhimātrabhedena pratyekaṃ bhedāt trikatribhirnavadhā bhavati
| tadyathā mṛdvī madhyādhimātrā ca svārthādhimuktirevaṃ svaparārthādhimuktiḥ parārthādhimuktiśca
| evameṣāpi navaprakārā mṛdumṛdvādiprakārabhedena pratyekaṃ bhidyamānā navabhistribhiradhimuktiḥ
saptaviṃśatiprakārā bhavati | tadyathā | mṛdumṛduḥ | mṛdumadhyaḥ | mṛdvadhimātraḥ
| madhyamṛduḥ | madhyamadhyaḥ | madhyadhimātraḥ | adhimātramṛduḥ | adhimātramadhyaḥ
| adhimātrādhimātraḥ | iti svārthādhimukternavaprakārāstathā svaparārthādhimukteḥ parārthādhimukteśca
veditavyāḥ | tatra svārthādhimuktermṛdumṛduprakāramadhikṛtyāha | evamukte
śakra ityādi | divyābhiriti manonukūlābhiḥ | muktakusumaṃ puṣpam | dhūpaḥ sahajasāṃyojikādiḥ
| gandho malayādijaḥ | sarvartupuṣpai racitā mālā mālyam | śarīrodvartanaprakāro vilepanam
| suvarṇādivālukacūrṇaḥ | vastraṃ cīvaram | sitātapatrādi chatram | garuḍādyaṅkito dhvajaḥ
| vajrādyaṅkitā ghaṇṭā | cihnarahitā patākā | bahuvidhābhiriti | anekaprakārakhādyabhojyādibhiḥ
| śarīrāṇi rūpakāyā ityeke | dhātava ityapare | pratiṣṭhāpayedvinyaset | parigṛhṇīyāditi
| mamatvena svīkuryāt | dhārayediti | cirasthitīkuryāt | tāṃśceti stūpānna kevalañcaśabdāccharīrāṇi
| tadvacanenaiva mātuḥ pūjāyāmadhikaṃ puṇyamiti pratipādayituṃ śakraṃ
pratipraśnayannāha | tena hītyādi | sarvajñatātmabhāvo'bhinirvartita iti | sarvajñajñānādhigamayogyaśarīrasvabhāvo
niṣpāditaḥ | katamasyāṃ pratipadīti | katamasmin mārga ityarthaḥ
| prajñāpāramitāṃ vinā viparyāsāvinivṛttyā muktyanupapattirityabhiprāyavānāha | ihaiva bhagavannityādi
| vajropameṣvagrajaprāptyā yogyatāsvabhāvayā pratilabdhā | tato'nantaramabhisambuddhā
| athavā'nuttarā samyaksambodhirabhisambuddhā | tataḥ sarvajñatā pratilabdheti yojyam
| tatrānuttarā bodhiḥ svārthasampat | sarvajñatā parārthasampat | tadvacanenaivedānīṃ
pariharannāha | tasmāttarhītyādi | ātmabhāva eva śarīraṃ tasya vā śarīraṃ śilāputrakasyeva
śarīramiti nyāyāt | tadeva pratilabhyata iti pratilambhastena tathāgata iti na saṃkhyāṃ
gacchati | sarveṣāṃ tathāgatatvaprāptiriti matiḥ | kathaṃ tarhi tathāgataḥ ityāha | sarvajñatāyāmityādi
| aparamapi guṇamāha | yeyaṃ kauśika ityādi | sarvajñajñānāśrayabhūta iti |
anyeṣāṃ sarvajñajñānaniṣpattiṃ pratihetubhūtaḥ | tadeva kathayannāha | enabhityādi | enamātmabhāvaśarīrapratilambham
| prabhāvaneti prakāśanā | buddho rūpakāyādisvabhāvaḥ | sūtrādyātmako
dharmaḥ | āryāvinivartikādibodhisattvasamūhaḥ  saṅghaḥ | parinirvṛtasyāpīti | apiśabdāttiṣṭhataḥ
| vistareṇa nirdiśyaivamupasaṃharannāha | tasmāttarhi kauśiketyādi | nanu sarvaprativiśiṣṭatve
tathāgatasya kathaṃ kāraṇatve'pi mātuḥ pūjāyāmadhikaṃ puṇyamiti | tatkasya
hetorityāśaṅkyāha | sarvajñajñānasya hītyādi | ayaṃ vākyārthaḥ | "prajñāpāramitā jñānamadvayaṃ
sā tathāgata"iti nyāyānmukhyato dharmakāyastathāgata eva prajñāpāramitā'tastaddyotikāyā
mātuḥ pūjayā sarvajñajñānasya dharmakāyasya pūjanādvahutaraṃ puṇyaṃ prasavati | rūpakāyapratibimbatathāgatapūjāyāṃ
tu prativiśiṣṭadharmakāyā saṅgrahānnādhikaṃ puṇyamiti | likhitvā
pūjayato bahutaraṃ puṇyaṃ nirdiśya likhyamānāyāmapi tathaiva pratipādayannāha | yaḥ
kulaputro vetyādi | pūrvavat tatkasya hetorityāśaṅkya | tathaiva pariharannāha | sarvajñajñānasya
hītyādi | dvitīyaṃ mṛdumadhyaprakāraṃ pratipādayituṃ praśnayannāha | ya ime bhagavannityādi
| na jñāsyantīti puṇyasambhārānavagamāt | mahārthiketi | mahānarthaḥ puṇyasambhāraḥ
tanniṣpādanāttadarthikā | na vetsyantīti | jñānasambhārānavabodhāt | jñānasambhāro mahānuśaṃsastaddhetutvena
mahānuśaṃsā | mahāphalā mahāvipāketi | puṇyajñānasambhārayoryathākramaṃ
vipākaniṣyandaphale rūpakāyadharmakāyau tanniṣpādanādevamuktam | na ca vedayiṣyantīti
| puṇyajñānaphalāpratipatteḥ | na ca punaḥ śraddhāsyantīti karmaphalādau sampratipattivigamāt
| tadvacanenaiva praśnaṃ parihṛtya mṛdumadhyaprakārapratipādanārthaṃ pratipraśnayannāha
| tatkiṃ manyase kauśika kiyanta ityādi | avetya prasādeneti | avagamya guṇasambhāvanāpūrvakaḥ
prasādo'vetya prasādo vicikitsāprahāṇādityeke | dṛṣṭatattvasya śraddhā triṣu ratneṣvāryakāntañca
śīlaṃ caturthamavetya prasāda ityanyaḥ | utarottarapuṇyamahattvādikāryaṃ
viśiṣṭavīryātiśayādiyogāditi mattvā sādhūktatvenānumatimāha | evametat kauśiketyādinā | anenāyamarthaḥ
kathitaḥ | yathā vīryātiśayādivaikalyādavetya prasādalābhino'dhigamamahattvāvabodhe'pyalpakāstathā
prajñāpāramitāpūjādi kāriṇo'lpakā iti tadvacanena pratipāditamiti grāhyam
| anyathā śakrapraśnavacanena na kiñciduktaṃ bhavediti | alpataratamādipratipādanenānantarārthaṃ
vistārayannāha | tebhyaḥ kauśikālpebhya ityādi | cittotpādaṃ vṛṃhayantīti |sahodayāccittavarasya
dhīmataḥsusaṃvṛtaṃ cittamanantaduṣkṛtāt |kleśācca duḥkhācca vibheti nāsausampatikāle'pi
vipattikāle ||ityādiguṇamanusmṛtya pratipattyopastambhayanti | upavṛṃhayitveti
suvvāntaprayogaḥ | ārabdhavīryā iti | uttaptavīryāḥ | yogamiti | dhyānabalāccittaikāgratāṃ
carantīti tattvāvabodhenānutiṣṭhanti | avinivartanīyāyāmiti | acalāyām | adhyāśayasampannānāmiti
|āyato vipulo hṛṣṭa upakāraparo mahān |kalyāṇaścaivamādhikyācchayo hyadhyāśayaḥ
satām ||itiviśiṣṭenādhyāśayena yuktānām | te cetiśrotāraḥ | punarapyatyantālpatvaṃ pratipādayannāha
| santi khalu punarityādi | nanu samānābhiprāyeṇa sarveṣāṃ pravṛttau kathameko
dvau vā'vatiṣṭheyātāmiti | tatkasya hetorityāśaṅkyāha | durabhisambhavā hītyādi | durabhisambhavā
durabhigamyā | caturvidhanirvedhabhāgīyeṣu darśanabhāvanāviśeṣamārgeṣu ca vīryātiśayavaikalyāddhīnavīryairityādipadasaptakārtho
yathākramaṃ vācyaḥ | etaduktam "vīryātiśayāsambhavāt
prathamatastulyābhiprāyeṇa pravṛttāvapi na sarve'nuttarasamyaksambodhibhāja"iti
| tṛtīyaṃ mṛdvadhimātraprakāraṃ kathayannāha | tasmāttarhītyādi | kṣipramityāśu | sukhamityanāyāsam
| abhīkṣṇamiti punaḥ punaḥ | nanu tathāgatatvārthinā bodhisattvacaryāyāṃ śikṣitavyam
| tatkathaṃ prajñāpāramitāyāṃ śikṣā'syābhidhīyata iti | tatkasya hetorityāśaṅkyāha
| tathāhi sa evamityādi | ayaṃ hi vākyārthaḥ | yasmāt pūrvaṃ bhagavān bodhisattvacaryāṃ
caran prajñāpāramitāyāṃ śikṣito'nupalambhayogena caryāniṣpādanārthaṃ tathā mayā sarvabuddhaguṇāvāptihetutvena
prajñāpāramitā pratisartavyā | anyathopalambhādbodhisattvacaryāṇāmaniṣpatterna
bodhyadhigama iti sa bodhisattvo jñāsyatīti | caturtha madhyamṛduprakāramāvedayannāha
| tasmāttarhi kauśiketyādi | koṭiśa iti koṭiṃ koṭiṃ koṭiśaḥ | saptaratnamayāni |musāragalvavaidūryarūpyasphaṭikahāṭakam
|saha lohitamuktābhiraśmagarbhaiśca varṇyate ||ratnaṃ saptavidhaṃ
sarvaṃ prādhānyādathavā'pare |tadbhedā maṇayaḥ sarve varṇasaṃsthānaleśataḥ ||iti
vacanādetāni saptaratnāni | tanmayāstatsvabhāvāḥ | tathāgatadhātugarbhāniti | tathāgatadhātumadhyān
| tannidānamiti taddhetukam | kvacittato nidānamiti pāṭhaḥ | tatrāyamartho dhātugarbhastūpapūjātastasyāḥ
sakāśānnidānaṃ buddhatvaprāpteḥ kāraṇaṃ bahupuṇyaṃ prasavediti
| bahupuṇyamiti yadi nāmābhidharmasamuccaye nāmabhedaḥ kṛtaḥ "kāmapratisaṃyuktaṃ kuśalaṃ puṇyam
| rūpārūpyapratisaṃyuktamānijjyami"ti |  tathāpyatra sāmānyena kuśalaṃ puṇyaṃ jñeyaṃ
rūpadhātāvapyasyārthasya sambhavāt | bahu bhagavan bahu sugateti | purnabahviti nirdiṣṭamativaipulyasiddhaye
| sugateti tu vijñeyaṃ sambhramādiviśeṣataḥ | abhiśraddadhaditi | abhisampratyayaṃ
kurvāṇaḥ | avakalpayanniti | manasyadhyāropayan | adhimucyeti | adhimuktimanaskāreṇālambya
prasannacitta iti bhadratādarśanādabhimukhacittaḥ | bodhāya cittamutpādyeti
| anuttarasamyaksambodhinimittaṃ bodhisattvasaṃvaragrahaṇādviśiṣṭaṃ cittaṃ kṛtvā | arthamasyā
vivṛṇuyāditi | arthamevoddhṛtya kevalaṃ kathayet | manasānvavekṣeteti | parasparāvyāhataṃ
nirūpayet | yathādhikayetyādi | yena madhyamṛdvādinā prakāreṇādhikayā'dhimuktyā samprayuktā
yā prajñā sāpi yathādhikatayātra prajñāpāramitāyāṃ parimīmāṃsāṃ parīkṣāmāpadyeta kuryāt
| saddharmacirasthitihetostannimittam | tadevāha | sā buddhanetrītyādi | buddhānāṃ netrī
nāyikā mātā prajñāpāramitaiva | asyāḥ pustakavaikalyena pāṭhasvādhyāyādyasambhavāt samucchedo
mābhūt | tathā mātaraṃ vinā saddharmasyāgamādhigamasyāntardhānaṃ mābhūt | bodhisattvānāñca
jananīpustakasadbhāvenānugrahopasaṃhāraḥ śravaṇādilakṣaṇaḥ kṛto bhaviṣyati netryavaikalyena
| yata iti śeṣa iti tasmāt sthāpayediti pūrveṇa sambandhaḥ | na kevalaṃ sthāpayedapi
tu yathoktenaivāśayena saṃskārādikaṃ kuryādityāha | tāñcaināmityādi | sarveṇa caitena
| śravaṇādinā daśadhā dharmacaritamuktam |pūjanā lekhanā dānaṃ śravaṇaṃ vācanodgrahaḥ |prakāśanātha
svādhyāyaścintanā bhāvanā ca tat ||ameyapuṇyaskandhaṃ hi caritaṃ taddaśātmakam
|viśeṣādakṣayatvācca parānugrahato'samāt ||iti veditavyam | pañcamaṃ madhyamadhyaprakāramadhikṛtyāha
| tiṣṭhantu khalu punaḥ kauśika koṭiśa ityādi | jambūdvīpamiti |jambūdvīpo dvisāhasrastripārśvaḥ
śakaṭākṛtiḥ |sārdhaṃ triyojanaṃ tvekam |ṣaṣṭhaṃ madhyamadhyādhimātraṃ vaktumāha
| tiṣṭhatu khalu punaḥ kauśikāyaṃ jambūdvīpa ityādi | cāturmahādvīpake lokadhātāvityādi
|lakṣaṣoḍaśakodvedhamasaṃkhyaṃ vāyumaṇḍalam ||apāmekādaśodvedhaṃ sahasrāṇi ca viṃśatiḥ
|aṣṭalakṣocchrayaṃ paścāccheṣaṃ bhavati kāñcanam ||tatra meruścatūratnaḥ saptahaimāstu
parvatāḥ |prathamato yugandhara īṣādhāraḥ khadirakaḥ ||sudarśano'śvakarṇaśca vinatako nimindharaḥ
|tato dvīpāśca catvāro dakṣiṇādidigāśritāḥ ||jambūdvīpo dvisāhasrastriṣārśvaḥ śakaṭākṛtiḥ
||sārdhaṃ triyojanaṃ tvekaṃ prāgvideho'rdhacandravat ||pārśvatrayaṃ tathāsyaikaṃ sārdhatriśatayojanam
|godānīyaḥ sahastrāṇi sapta sārdhāni maṇḍalaḥ ||yojanāṣṭasahasrāṇi caturasraḥ
kuruḥ samaḥ |dvīpānāmantarāleṣu yathāsaṃkhyaṃ matā ime ||dehā videhāḥ kuravaḥ kauravāścāmarāvarāḥ
|aṣṭau tadantaradvīpāḥ śāṭhā uttaramantriṇaḥ ||caturdvīpakarandhrārthaścakravāḍastataḥ
punaḥ |sīmābandhavadāyaso jātaḥ sa kṛṣṇaparvataḥ ||sarve caite sahadvīpā jale'śītisahasrake
|magnā ūrdhvañjalānmeruḥ bhūyo'śītisahasrakaḥ ||ardhārdhahānisaṃyuktāḥ samocchrāyaghanāśca
te |sītāḥ saptāntarāṇyeṣāmādyāśītisahasrikā ||abhyantaraḥ samudro'sau triguṇaḥ
sa tu pārśvataḥ |ardhārdhenāparāḥ sītāḥ śeṣaṃ bāhyo mahodadhiḥ ||merorūrdhvaṃ vimānānīti
caturdvīpakaḥ smṛtaḥ |caturdvīpaka eva lokadhātuścāturdvīpakaḥ |saptamamadhimātramṛdumāha
| tiṣṭhantu khalu punaḥ kauśika cāturmahādvīpaka ityādinā | sāhasre cūḍike lokadhātāviti
|cāturdvīpakacandrārkamerukāmadivaukasām |brahmalokasahasrañca sāhasraścūḍiko mataḥ ||aṣṭamamadhimātramadhyaṃ
vaktumāha | tiṣṭhantu khalu punaḥ sāhasre cūḍika ityādi | dvisāhasre
madhyame lokadhātāviti |tatsahasraṃ dvisāhasro lokadhātustu madhyamaḥ |navamamadhimātrādhimātraṃ
nirdiśannāha | tiṣṭhantu khalu punaḥ kauśika dvisāhasra ityādi | trisāhasre mahāsāhasra
iti |tatsahasraṃ trisāhasro lokadhāturanuttaraḥ |mahācakraparikṣiptaḥ samasaṃvartasambhavaḥ
||akṣiptatāhaṃmānavāsanatvena prathamataḥ svārthādhimukternavaprakārān nirdiśyedānīṃ
svaparārthādhimukteḥ prathamaṃ mṛdumṛduprakārārthamāha | tiṣṭhantu khalu punaḥ kauśika
trisāhasretyādi | apūrvācaramamiti | na pūrvanna paścādyugapadityarthaḥ | etayaivaṃrūpayā
puṇyakriyayeti | anantaroktayā saptaratnamayatathāgatadhātugarbhastūpasatkārādisvabhāvayā
puṇyacetanayā |dharmato buddhā draṣṭavyāḥ dharmakāyā hi nāyakāḥ |itivacanāddharmatāsvabhāvaprajñāpāramitāpūjāyāṃ
sarvabuddhapūjanādbahutaraṃ puṇyamiti mattvā keṣāñcidarthakaraṇāya
svāvabodhamāha | evametadbhagavannevametatsugateti | etadeva kathayannāha | prajñāpāramitāṃ
hītyādi | prakārāntareṇa yathoktameva mṛdumṛdubhedamudīrayannāha | tiṣṭhantu khalu punarbhagavannityādi
| paryāyeṇeti nirdeśena | sarvavādyairiti | vīṇāvaṃśādidaśavādyasahasraiḥ
| sarvagītairiti saṃskṛtaprākṛtādigītikābhiḥ | sarvanṛtyairiti śrṛṅgāravīravībhatsādibhiḥ
| sarvatūryatāḍāvacarairiti | śaṅkhādidhvanayaḥ sarvatūryāḥ | karatālavādyaviśeṣāstāḍāvacarāḥ
| sādhūktatvenānumatyarthamāha | evametat kauśiketyādi | bahutaramityādipadatrayaṃ prayogādyavasthāsu
| dharmasambhoganirmāṇakāyaniṣpādanāccācintyamityādipadatrayārtho yathākramaṃ
vācyaḥ | nanu tathāgatasya sarvaprativiśiṣṭatve kathaṃ mātuḥ pūjāyāmadhikaṃ puṇyamiti
| tatkasya hetorityāśaṅkyāha | prajñāpāramitā nirjātā hītyādi | nanvasyārthasya pūrvoktatvenāpūrvamatra
vācyam | na kiñcittatkimarthamasyopanyāsa iti cet | ucyate | yadyapyevaṃ tathāpi
yena prakāreṇa śrotṛjanāntarasya cittaṃ sāśaṅkamutpadyate tasya pūrvoktenāpi krameṇa
niṣedhanaṃ kriyata eva | yato nāstyayaṃ niyamo'nyatroktamuttaraṃ codyañcaikasyāparasya tadeva
codyamuttarañca na bhavatīti | tasmāt punaruktatvaṃ nāśaṅkanīyam | evamanyatrāpi vācyam
| kalāṃ nopaitīti | avasthābhāgaṃ na pratipadyate | saṅkhyāmiti | yathānirdiṣṭasaṃkhyāvyatirekeṇa
nyūnasaṃkhyām | kalāmapīti punaḥ kalāṃ sūkṣmaprabhāvam | gaṇanāmiti jātivivakṣāṃ
vā | upamāmiti | sadṛśāvasthām | aupamyamiti | yasya guṇasya hi bhāvāddravye śabdaniveśastadabhidhāne
tvatalāvitivacanāt | upamāguṇamaupamyam | upanisāmiti | atikṛśatām | upaniṣadamiti
hetubhāvam | na kṣamata iti na pratipadyate | etena ca kalādirūpāpratipattivacanena
prajñāpāramitātathāgatadhātugarbhastūpapūjāpuṇyayordūrāntaratvamāveditam | avayavyaṇurūpādīnāmeva
kalāditvavyavasthāpanāditi grāhyam | dvitīyaṃ mṛdumadhyaprakārārthamāha | udgṛhṇīṣva
mārṣa prajñāpāramitāmiti | mahānubhāvatvena kṣamādisampannaḥ śakra iti tasyāmantraṇaṃ
mārṣeti devaputrāṇāṃ sādhūktatvena tadeva bhagavānāha | udgṛhāṇa tvamityādinā | nanu sāṃdṛṣṭikaprayojanamantareṇa
kimarthaṃ prajñāpāramitā gṛhyata iti kasyacidvitarka iti | tatkasya
hetorityāśaṅkyāha | yadā hītyādi | evaṃrūpāḥ samudācārā iti vakṣyamāṇā vitarkāḥ | yodhayiṣyāma
iti | etadeva kathayati | saṃgrāmayiṣyāma iti | samanvāhareriti manasā,svādhyāyeriti
vacasā | sāṃdṛṣṭikānuśaṃsasandarśanājjātaprasādatvena stutyarthamāha | mahāvidheyamityādi
| sādhūktatvenānuvādārthamāha | evametadityādi | nanu mahāvidyāditvaṃ bhagavatyāḥ kuta iti
| tatkasya hetorityāśaṅkyāha | imāṃ hi kauśiketyādi | idamatra samāsato'rthatattvam | sarvāvaraṇaviṣapraśamanenātītatathāgatārthakaraṇānmahāvidyā
| anāgatāpramāṇatathāgatābhisaṃbodhahetutvādapramāṇā
| aparimāṇakāryakaraṇasamarthapratyutpannasarvatathāgatābhisaṃbodhanimittatvādaparimāṇā
| pañcakaṣāyocchedakāle kliṣṭe ca lokadhātau śākyādhirājasya tattvādhigamahetutvāt
saṃsārottāraṇārthena niruttarā | daśakuśalāderacintyajñānaparyantasya lokaprabhāvanāṃ
prati sarvaprativiśiṣṭahetutvenānuttarā | māturniṣyandadeśanādharmasāmarthyena bodhisattvāstathāgatānutpāde'pi
prajñopāyakauśalyena daśakuśalādikaṃ loke prabhāvayantīti kṛtvā
samābhāvādasamā | tathāgatasaddharmāntardhāne jinajananīprabhāvena loke dharmacaryādipravartanādasamaistathāgataiḥ
saha samatvādasamasameti | yathoktameva vyākhyānaṃ yuktarūpamanyathā
mahāvidyāditvaṃ yadbhagavatyāstat kasya hetorityāśaṅkyāha | imāṃ hītyādi | granthena
parihārāpratipādanānna kiñciduktaṃ syāt | tataśca yairmahāsurādiparājayamahārthasiddhiphalapradatvānmahāvidyeyaṃ
bhagavan yaduta prajñāpāramitetyādigranthaḥ prathamato vyākhyātastaiḥ
prakaraṇārtho na lakṣita iti lakṣyate | mahāvidyāditvamanyatrānyathā vyākhyātamato yathoktavyākhyānaṃ
granthānugatamapi na saṅgatamiti na mantavyam | sāmayikatvācchabdānāmityalaṃ
prasaṅgena | prakṛtameva padavyākhyānamabhidhīyate | vidyāmāgamyeti | prajñāpāramitāṃ
prāpya | ete hītyādi | sāmpratamidānīmityarthaḥ | daśakuśalāḥ karmapathā iti | prāṇātipātādattādānakāmamithyācāramṛṣāvādapaiśunyapāruṣyasambhinnapralāpābhidhyāvyāpādamithyādṛṣṭiviratayo
daśakuśalāḥ karmapathāḥ | catvāri dhyānānīti | samāpattijāni rūpadhātusvabhāvāni cattvāri
dhyānāni | tatra prathamadhyānaṃ vitarko vicāraḥ prītiḥ sukhaṃ cittaikāgratā ceti pañcāṅgam
| dvitīyamadhyātmasamprasādaḥ prītiḥ sukhaṃ cittaikāgratā ceti caturaṅgam | tṛtīyamupekṣā
smṛtiḥ samprajanyaṃ sukhaṃ cittaikāgratā ceti pañcāṅgam | caturthadhyānamupekṣāpariśuddhiḥ
smṛtipariśuddhiraduḥkhāsukhā vedanā cittaikāgratā ceti caturaṅgam | bodhyaṅgasamprayuktānīti
| anāśravāṇi prādhānyādityeke | prajñopāyaparigrahabalātsāśravāṇyeva bodheraṅgāni
kāraṇāni samprayuktāni tulyaṃ pravṛttānītyapare varṇayanti | prabhāvyanta iti prajñāyante
| cattvāryapramāṇānīti | maitrīkaruṇe sarvathā'dveṣasvabhāve sattveṣu yathākramaṃ sukhaduḥkhasaṃyogaviyogecche
| muditā samyaksampratipattiṣu sattveṣu saumanasyalakṣaṇaṃ prāmodyam
| upekṣā tu mitrāmitreṣvanunayapratighaviraha ityetānyapramāṇasattvālambanatvādapramāṇani
| catasra ārūpyasamāpattaya iti | anantamākāśamiti | anantaṃ vijñānamiti | nāsti kiñcineti
| saṃjñā gaṇḍaḥ śalyamāsaṃjñikaṃ mohaḥ | etacchāntametatpraṇītaṃ yaduta naiva saṃjñānāsaṃjñāyatanamityevaṃ
manasikārairyathākramamākāśavijñānākiñcanya-naivasaṃjñānā-saṃjñāyatanākhyāni
| vibhāvitarūpasaṃjñatvena rūpābhāvādarūpā evārūpyāḥ kāyacittasamatāpādanāccatasraḥ
samāpattayaḥ | ṣaḍabhijñā iti | ṛddhirdivyacakṣurdivyaśrotraṃ paracittajñānaṃ pūrvanivāsānusmṛtirāśravakṣayajñānamiti
ṣaḍabhijñāḥ | bodhipakṣā dharmā vakṣyante | saṃkṣepeṇetyādi
| samāsena caturaśīte rāgādicaritānāmekaikacaritapratipakṣo yāvatā granthena parisamāpyate
tāvān grantharāśirdharmaskandha iti caturaśīti dharmaskandhasahasrāṇi | buddhajñānamityādi
| sarvajñeyāvabodhenātiśayabuddhisadbhāvādbuddhāḥ paropadeśamantareṇa svayambodhāt,svayambhuvasteṣāṃ
jñānamiti tathoktam | tacca sarvacintāviṣayātikrāntaśaktirūpatvādacintyajñānam
| pūrvaśrutenetyādi | sarvo'yaṃ deśanādharmo dharmadhātuniḥṣyandaḥ prajñāpāramitāniḥṣyandaḥ
| prāgbuddhotpādakāle śrutaḥ | anukampāmiti kṛpām | imamiti | sahākhyaṃ lokadhātum |
abuddhakabuddhakṣetropalakṣaṇañcedam | bodhyaṅgaviprayuktānīti | tathāgatānutpāde tatratyānāṃ
bodhyadhigamābhavyatvādityeke | prajñopāyavikalatvenetyaparaḥ | āśravakṣayajñānasya tadānīmasambhavātpañcābhijñāgrahaṇamatra
kṛtam | dṛṣṭāntenāpi māturmāhātmyaṃ darśayannāha |
tadyathāpītyādi | oṣadhī tārā iti | oṣadhyaśca brīhyādayastārāśca śukravṛhaspatiprabhṛtaya
iti | tathoktāḥ | oṣadhya eva vā kāścinniśi tārā ivāvabhāsamānāstathocyante | tāsāñcandraraśmibhirāpyāyanāt
kāyaparipuṣṭiḥ prabhāvātiśayaścotpadyate iti yathākramamāha | yathābalaṃ
yathāsthāmamiti | akārānto'pyauṇādikaḥ sthāmaśabdo grāhyaḥ  | avabhāsayantīti svabhāvaṃ
darśayanti | nakṣatrāṇi ceti puṣyādayaḥ | dārṣṭāntikamarthamāha | evamevetyādinā | atyayeneti
parinirvāṇena | dharmacaryetyādi | sūtrādidharmalikhanādyabhiyogo dharmacaryā | svaparātmasamatā'bhyāsaḥ
samacaryā | rāgādyupaplavahānaye pratipakṣabhāvanā'samacaryā |  catuḥsaṅgrahavastvādisevanaṃ
kuśalacaryā | prajñāyata iti pravartyate | prabhāvyata ityabhyasyate
| prayogādyavasthābhedena bodhisattvanirjātetyādipadatrayam | upāyakauśalyamiti | vyākhyātam
| athavā śūnyatorūkaruṇe tajje ca karmaṇi naipuṇyam | prakārāntareṇāpi māturmāhātmyamāha
| punaraparamityādinā | manasi kurvatāmiti | saṃkṣepeṇa samudāyarūpālambanāt | samanvāharatāmiti
vistareṇa pratyekāvayavābhimukhīkaraṇāt |āvartyate sa evārthaḥ punararthāntarāśritaḥ
|iti vacanānna te viṣamāparihāreṇa kālaṃ kariṣyantītyādivacanaṃ na punaruktamāśaṅkanīyam
| tathāhi pūrvaṃ darśanamārgādhikāreṇoktamadhunā tu bhāvanāmārgādhikāreṇeti viśeṣaḥ |
rājamahāmantrito veti samyagnītimārgopadeṣṭā mahāmantrī | rājamahāmātra iti | hastiśikṣakanāyako
mahāmātraḥ upasaṃkrāmeyuriti | samīpībhaveyuḥ | yathāpi nāmeti nipāto yasmādarthe
vartate | ko hi nāma dhātūpasarganipātānāṃ niyatamarthaṃ nirdeṣṭuṃ kṣama iti vacanāt | etaduktam
| "yasmāt prajñāpāramitāparigṛhītastasmāttayā parigṛhītatvānna te'vatāraṃ pratilapsyanta"iti
| ālapitukāmateti | āyātamātratāvacanenāmantrayitukāmatā | abhibhāṣitukāmateti |
uttarottarakathāprabandhena vaktukāmatā | pratisaṃmoditavyañca te maṃsyanta iti | rājādayaḥ
cīvarapiṇḍapātādyupastambhena taṃjinajananyabhiyuktaṃ muditaṃ kartavyaṃ maṃsyante | nanvakṣayitāhaṃmānavāsanānāmālapitukāmatādeḥ
kiṃ nimittamiti | tatkasya hetorityāśaṅkyāha | iyaṃ
hītyādi | prajñāpāramiteti | tadbhāvako bodhisattvaḥ prajñāpāramitāśabdenoktastasyaivānuśaṃsānirdeśādhikārāt
| maitropasaṃhāreṇeti | mitrasyedaṃ kāryaṃ maitraṃ tasya ḍhaukanamupasaṃhāraḥ
| sa ca māyādināpi syādityāha | maitracittatayeti | hitacittatayeti yāvat | karuṇopasaṃhāreṇeti
| karuṇākāryamatropacārātkaruṇā tatpratyarpaṇaṃ karuṇopasaṃhāraḥ | duḥkhāpanayanacittatayā
| etaduktamāryaratnacūḍe | "karuṇādiparivārā prajñāpāramitā bhāvanīye"ti
vacanāttadbhāvako maitryādisāmarthyādālapitukāmatādi rājādīnāmiti | tathā coktam | "anyatra
maitryādyabhiyuktasya hi bodhisattvasya sarve devamanuṣyāḥ suprasannā bhavantī"tyādi |
tasmāttarhīti | tarhiśabdo'vadhāraṇe yasmādbahvanuśaṃsā prajñāpāramitā tasmādeva kāraṇādityarthaḥ
| vyāḍetyādi | vyāḍāḥ krūragrahā yakṣādayaḥ | sarīsṛpāḥ sarpāstatpradhānaṃ kāntāraṃ
durgasthānaṃ tanmadhyaṃ gatāḥ prāptāḥ | sthāpayitvā pūrvakarmavipākeneti | asambhavatpratipakṣavedanīyakarmavipākenāvatāraṃ
sthāpayitvā tyaktveti pūrveṇa sambandhaḥ | kālāntarānuśaṃsādeśanāyāṃ
sandehavatāmidānīṃ sampratyayotpādanārthamāha | atha khalvanyatīrthyānāmityādi
| tīrthikapravrajyayā pravrajitāḥ parivrājakāḥ | upārambhābhiprāyāṇāmiti | viheṭhābhiprāyāṇām
| tasyāṃ belāyāmiti | tasmin kāla ityarthaḥ | teṣāṃ  cittāni vyavalokyeti | bhagavadanujñāyaiva
teṣāṃ viheṭhanācittāni jñātvā nivartanārthaṃ prajñāpāramitāṃ śakraḥ pravartitavāniti
jñeyam | tathā cānantaramevaṃ vakṣyati | mayā ca śakrasya devānāmindrasyābhyanujñātamiti
| yāvanmātra iti pradeśaḥ | udgṛhīta iti sambandhaḥ | tenaiva dvāreṇetyādi | yenaiva
dvāreṇa kāṣṭhādisaṃskṛtena mārgeṇa ca viśiṣṭabhūpradeśenāgatāstenaiva gatā ityarthaḥ |
aviditabhagavadadhiṣṭhānatvenāha | kimatra kāraṇamityādi | nāsti buddhānāṃ bhagavatāmajñātamityāha
| atha khalu bhagavānāyuṣmata ityādi | nivartanārthamiti | pratinivṛtyartham | nityasamādhānavaikalyāt
kathamīdṛśaṃ smaraṇaṃ śakrasyetyāśaṅkāyāmāha | mayā cetyādi | eṣāṃ pratinivṛttyarthaṃ
prajñāpāramitāṃ pravartayetyanujñātamabhyanujñānaṃ śakrasya kṛtam | nanu
mahākaruṇo'pi bhagavān kathaṃ pratihatacittānnānugṛhṇātīti | tatkasya hetorityāśaṅkyāha |
nāhamityādi | śuklaṃ dharmamiti | teṣāṃ madhye'nyatamasyaikasyāpi saddharmaśravaṇasaṃvartanīyaṃ
śubhakarma na samanupaśyāmyato nānugrahaṃ karomi | na tu pratighavaśāditi matiḥ | pratihatacittā
iti vidviṣṭacittāḥ | punarapi pratyayotpādanārthamāha | atha khalu mārasyetyādi
| tatra māro devaputramāraḥ | catasraḥ parṣada iti | bhikṣubhikṣuṇyupāsakopāsikāḥ | niyatamatreti
| avaśyamasyāṃ parṣadi | vicakṣuḥkaraṇāyeti | vighnakaraṇāya | caturaṅgabalakāyamiti
| aśvaḥ saha caturbhiḥ padarakṣakairayamekāṅgo balakāyaḥ | hastī sahāṣṭābhirayaṃ pūrvakeṇa
saha dvyaṅgaḥ | rathaḥ ṣoḍaśabhiḥ saha pūrvakābhyāñcāyaṃ tryaṅgaḥ | ṣoḍaśapadātayaḥ
pūrvakaiḥ sahāyaṃ caturaṅgo balakāyaḥ | sarvanyūnaḥ | tasya punarmārasyevaṃkrameṇa mahān
balakāyo'vasātavyaḥ | vyūha iti samūhaḥ | dīrgharātramiti dīrghakālam | labdhasampratyayāḥ
pūjādikaṃ kṛtavanta ityāha | atha khalu trayastriṃśetyādi | vihāyasetyākāśena cirasyeti
cireṇetyarthaḥ | upāvṛtteti upāgatā | avarakeṇeti svalpena tanmātreṇetyarthaḥ | pūrvajinakṛtādhikārā
iti | pūrvabuddheṣu kṛto'dhikāraḥ pāramitāvyāpāraḥ śravaṇādilakṣaṇo yaistathoktāḥ
| pūrvabuddhairvā kṛto datto'dhikāro niyogaḥ śravaṇādisvabhāvo yeṣāṃ te tathā | kaḥ punarvāda
iti | kaḥ punaḥ sandehaḥ | śrotrāvabhāsagamanaprativiśiṣṭatvādudgrahaṇāderiti matiḥ
| tathatvāya śikṣiṣyanta ityādi | tathābhāvastathatvamananyathātvenāta eva nirdeśāddhrasvatvam
| tannimittaṃ śikṣiṣyanta ityādipadatrayaṃ prayogādyavasthāsu vācyam  | tathāgataparyupāsitā
iti | tathāgatāḥ parivārapradānena taduktaśravaṇena ca pūjādibhiśca paryupāsitā yaiste
tathoktāḥ | niṣṭhāntaṃ pūrvaṃ nipatatīti vyabhicāralakṣaṇatvāt | paryupāsitaśabdasya
na pūrvanipātaḥ | nanu tathāgataparyupāsanādinā mātuḥ śravaṇāderagṛhītasambaddhatvātkathaṃ
tena tasyānumānamiti | tatkasya hetorityāśaṅkyāha | ato hītyādi | prajñāpāramitātaḥ sarvajñatā
buddhatvaṃ prabhāvyate samutpādyate | ata eva tato gaveṣitavyā kāraṇamantareṇa kāryāsambhavāt
| tadeva dṛṣṭāntena kathayannāha | tadyathāpi nāmetyādi | etaduktam | "kāraṇaṃ
vinā kāryāyogena prajñāpāramitātastatprabhavatvena yasmāttathāgatatvaṃ gaveṣitavyaṃ ,tasmānmātuḥ
śravaṇādikaṃ niyamena vāsanāparipuṣṭibījadhānatayā tathāgatapadaprāpakaṃ bhavati |
taccedamīdṛśaṃ śravaṇādikaṃ kvacitkādācitkatayā viśiṣṭakāraṇāya ca janmakaṃ svakāraṇaṃ viśiṣṭameva
tathāgataparyupāsanādikamanumāpayati | kāryakāraṇayoryasmādayaṃ dharmo vyavasthitaḥ
| tadatadrūpahetutvāttadatadrūpahetuja"iti | adhipatitvena sādhūktamiti śakramanuvadannāha
| evametat kauśiketyādi | tṛtīyaṃ mṛdvadhimātraṃ kathayannāha | na bhagavān dānapāramitāyā
ityādi | varṇamityanuśaṃsam | samāsavyāsabhedādbhāṣate neti sambandhaḥ | na parikīrtayatīti
| nāmamātroccāraṇāditi jñeyam | nāmadheyañca parikīrtayatīti | bahudhā nāmoccāraṇāt
| "bodhicittāśrayatvādāśrayaparamatayā | sakalavastusamudācārādvastuparamatayā | sarvasattvahitasukhādhikāratvādadhikāraparamatayā
| nirvikalpajñānaparigrahādupāyakauśalyaparamatayā
| anuttarasamyaksaṃbodhipariṇatatvāt pariṇāmaparamatayā | kleśajñeyāvaraṇanivāraṇasamudāgamādviśuddhiparamatayā
ca pratyekaṃ dānādipāramitānāṃ lakṣaṇami"tyāryāsaṅgaḥ | abhyupagamārthamāha
| evametadānandetyādi | ṣaḍeva pāramitā buddhatve kāraṇaṃ tat kathamekasyāḥ prādhānyanirdeśa
iti | tatkasya hetorityāśaṅkyāha | prajñāpāramitā hītyādi | yasmāt trimaṇḍalaviśuddhyā
dānādīnāṃ sarvajñatāyāṃ pariṇāmenādau pravṛttatvāt pūrvaṅgamāḥ tasmāttadvarṇaṃ
bhāṣe nāmadheyañca parikīrtayāmīti | pūrveṇa sambandhaḥ | tadvacanena yathoktamarthaṃ pratipādayitumāha
| tatkiṃ manyasa ityādi | apariṇāmitaṃ dānaṃ sarvajñatāyāmiti | anupalambhayogena
sarvasattvārthaṃ buddhatvāyāniyātitaṃ prajñāpāramitayeti śeṣaḥ | tathābhūtapradānasya
phalopabhogena kṣayānna prakarṣagamanamiti praśnādeva gṛhītārthaḥ | śāstṛbhāvānukāridhīḥ
prāha | no hīdamiti | śīlādiṣvatidiśannāha | tat kiṃ manyasa ityādi | vyatirekamukhenaivaṃ
prajñāparigrahabalāddānādīnāṃ pāramitārūpatāṃ nirdiśya prajñāyāḥ pāramitāsvabhāvaṃ pratipādayitumāha
| tatkiṃ manyase tvamānanda acintyā setyādi | vastuno'nupalambhenācintyaphalatvādāha
| evametadbhagavannityādi | aupalambhikapṛthagjanaiścintayitumaśakyatvādacintyā śrāvakādyaviṣayatvāt
paramācintyā mātuḥ pāramitārthamupasaṃharannāha | tasmāttarhyānanda parametyādi
| pūrvaṅgamārthaṃ nigamayannāha | tasmāttarhyānanda sarvajñatāpariṇāmitakuśalamūlatvādityādi
| dānādīnāṃ buddhatve nayanānnāyikā | sarvopadravanirākaraṇāt pariṇāyikā | anena
yogenetyādi | yathoktanyāyena dānādīnāmantargamāt prajñāpāramitāyāṃ parikīrtitāyāṃ ṣaṭpāramitākīrtanānnaikasyā
eva jinajananyā nirdeśa ityarthaḥ | yattu prāguktaṃ "prajñāpāramitāyā
evāhamityādi"tat prādhānyādityadoṣaḥ | etadeva dṛṣṭāntena spaṣṭayannāha | tadyathāpi nāmānda
mahāpṛthivyāmityādi | virohantīti vṛddhiṃ gacchantīti | dārṣṭāntikamarthamāha | evamevānandetyādinā
| caturthaṃ madhyamṛdumadhikṛtyāha | na tāvadime bhagavannityādi | prajñāpāramitāyāḥ
sarve guṇā iti samastāyā māturamī sarve guṇā na bhavanti | tasyā guṇātyantaprācuryāditi
matiḥ | kasyāstarhyamī guṇā ityāha | atha hi mayetyādi | bhagavato'ntikādasyā yaḥ
pradeśo mayodgṛhītaḥ sa cānantaramevānyatīrthādinirākṛtau pravartitastasyāmī guṇā ityarthaḥ
| samyak kathanāt sādhukāramāha | sādhu sādhu kauśiketi | kintu tāvanmātrapradeśātmikāmapi
prajñāpāramitāṃ yaḥ kevalamudgrahīṣyatyeva yāvat kevalaṃ svādhyāsyatyeva na tasyaiva
kevalamamī guṇā bhaviṣyantyapi tu yo'pi likhitvā pūjāpūrvakaṃ pustakamātraṃ dhārayettasyāpyanantaraguṇān
vadāmītyāha | na khalu punaḥ kauśika kevalamityādi | anuśaṃsaśravaṇena jātabahumānatvādāha
| ahamapi bhagavan tasyetyādi | kaḥ punarvāda iti | likhitvā viśiṣṭodgrahaṇādikāriṇaḥ
kaḥ sandeho yadahaṃ rakṣādikaṃ kariṣyāmītyarthaḥ | tathaiva sādhu sādhu kauśiketi
sādhukāraṃ dattvā pañcamaṃ madhyamadhyaṃ vaktumāha | tasya khalu punaḥ kauśiketyādi |
pratibhānamupasaṃhartavyamiti | yuktamuktābhidhānamutpādayitavyam | chanda iti vaktukāmatā
| prakārāntareṇāpyanuśaṃsārthamāha | punaraparaṃ kauśiketyādi | nāvalīnacittateti na stambhitacittatā
| mā khalvityādi | mā kaścin māṃ vihaṭhenābhiprāyaḥ paryanuyuñjīta codyaṃ kurvītetyevamavalīnacittatā
na bhaviṣyati | nanu sambhavatprajñādiprakarṣatve puṃsāṃ cetoguṇāparijñāne
kathamevaṃ na bhavatīti | tatkasya hetorityāśaṅkyāha | tathāhi tasyetyādi | etaduktam
| "vastūpalambhajanitaṃ parṣachāradyādibhayam | tasya prajñāpāramitāparigrahabalādeva
karmakartṛkriyopalambhābhāvānna bhavatī"ti | ṣaṣṭhaṃ madhyādhimātraṃ vaktumāha | priyo bhaviṣyatītyādi
| tatra hitasukhakāri mitram | amātyo mantrimukhyaḥ | mātāpitṛparamparayā sambaddho
jano jñātiḥ | ekamātāpitṛjanito bhrātrādiḥ sālohitaḥ śākyaputrīyāḥ śramaṇāḥ | saptamamadhimātramṛduṃ
nirdiśannāha | pratibalāścetyādi | bāhuśrutyādiyogāt pratibalaḥ | prajñāsampadā
samanvāgamācchaktaḥ | saha dharmeṇa nigrahāyeti | teṣāṃ vacanena tiraskaraṇāyetyekaḥ
| taduktasādhanadharmadūṣaṇāt sādhyadharmeṇa saha teṣāṃ nirākaraṇāyetyaparaḥ | pratyanuyogaścodyam
| tasya vyākaraṇaṃ samyakpariharaṇam | tatra samartho yogya ityarthaḥ | aṣṭamamadhimātramadhyaṃ
pratipādayannāha | yatra khalu punarityādi | tatra dūrāddarśanena prekṣiṣyante
| añjalikaraṇādvandiṣyante | samīpamāgatya pañcamaṇḍalakena praṇāmānnamaskariṣyanti
| pratiniyatopādānādiyanta eveti kadācidbuddhiḥ syādityāha | mā te'tra kauśiketyādi | peyālamiti
| anuttarāyāṃ samyaksaṃbodhau ye saṃprasthitāste'pi tatrāgantavyaṃ maṃsyanta ityādipadamatideśanīyamityarthaḥ
| tatra brahmakāyikādayastrayaḥ prathamadhyānasaṅgṛhītāḥ | parīttābhādayastrayo'pi
dvitīyadhyānajāḥ | parīttaśubhādayastrividhāḥ punastṛtīyadhyānasthāḥ
| anabhrakādayo'ṣṭau caturthadhyānabhūmikāḥ | asaṃjñisattvāstu vṛhatphalaikadeśinaḥ | adhikapuṇyaprasavārthamupāyakauśalañca
śikṣayannāha | evañca kauśika tena kulaputreṇetyādi |
ita ityasmādityarthaḥ | tathaiva kasyacinmandamaterāśaṅkāmāśaṅkyāha | mā te'tra kauśikaivaṃ
bhūditi | tadeva hārakaparyavasāne kathayati | na tatra kauśikaivaṃ draṣṭavyamiti | tatrāprahīṇakāmarāgānuśayāḥ
kāmadhātujāḥ kāmāvacarāḥ prahīṇakāmarāgānuśayā rūparāgābhiniviṣṭā
rūpadhātujā rūpāvacarāḥ | navamamadhimātrādhimātrārthamāha | tasya khalu punaḥ kulaputrasya
vetyādi | tatretarajanāvāso gṛham | bhikṣūṇāṃ vāsasthānaṃ layanam | iṣṭakādighaṭitaviśiṣṭasaṃsthānamīśvaragṛhaṃ
prāsādaḥ | manuṣyādyupadravābhāvātsurakṣitaḥ | kasmādgṛhādisurakṣitamityāśaṅkyāha
| yatra hītyādi | nāmaśabdaḥ prasiddhavacanaḥ | mahojaskā mahānubhāvāḥ |
taduktam | "yasmādevaṃ prasiddhā mahojaskā yatra gṛhādāvāgantavyaṃ maṃsyante | tasmāttadgṛhādi
teṣāmanubhāvena surakṣitaṃ bhaviṣyatī"ti | duṣkuhakasattvadhātorabhisampratyayārthaṃ
pṛcchannāha | kathaṃ bhagavannityādi | yathābhavyatayā nimittamāha | sa cetkauśiketyādinā
| tatraudāramavabhāsaṃ sañjānīta iti | mahāntaṃ raśmyālokaṃ tatra gṛhādāvavagacchati paśyatīti
yāvat | niṣṭheti niścayaḥ | āgata ityupacāraprāptyā | upasaṃkrānta iti gṛhādantaḥpraveśāt
| amānuṣaṃ gandhaṃ ghrāsyatīti | manuṣyalokātikrāntaṃ viśiṣṭaṃ gandhaṃ ghrāṇavijñānenānubhaviṣyati
| anāghrātapūrvamiti | ananubhūtapūrvam | sarvapāpākaraṇādadhyātmaśuddhyā caukṣasamudācāraḥ
| viviktavastrādyupabhogena bāhyapariśuddhyā śucisamudācāraḥ | āttamanaskā
ityādi | mṛdumadhyādhimātrasaumanasyayogādveditavyam | prītireva saumanasyaṃ tajjātaṃ yeṣāmiti
te tathoktāḥ | adhyuṣitā iti | pūrvasthitāḥ | apakramitavyamiti gantavyam | kathaṃ pūrvasthitānāṃ
yatnamantareṇāpasaraṇamiti | tatkasya hetorityāśaṅkyāha | teṣāmeva hītyādi |
śriyaścetyādipadatrayam | mṛdumadhyādhimātramahānubhāvatvakhyāpanārtham | etaduktam | "mahaujaskānāmeva
sāmarthyenāpasaraṇānna yatnāpekṣe"ti | abhīkṣṇamiti punaḥ punaḥ | prasādabahula
iti | abhisampratyayadarśanādabhivardhamānaśraddhaḥ | pūrvaṃ sāmānyena sarvatra śucicaukṣasamudācāratāṃ
nirdiśya viśeṣeṇa tātparyārthamāha | tena khalu punarityādi | parisāmantaka
iti parisāmantādityarthaḥ | na kāyaklamatha iti | deśāntaragamanādinā na kāyakhedaḥ |
na cittaklamatha iti | piṇḍapātavaikalyānna cittakhedaḥ | tāpādyupadravavaikalyāt sa sukhameva
śayāṃ kalpayiṣyati | caṅkramaṇādikāle kaṇṭakādibhiranupadravātsukhañca pratikramiṣyati
| saṅgīyamānāniti parasparaṃ granthārthanirṇayāt | evaṃ sarvajñateti | sarvadharmānupalambhena
buddhatvam | evaṃ buddhakṣetramiti | apagatakṣutpipāsāpāṣāṇakaṇṭakāditvena yathākramaṃ
sattvabhājanabhedādvividham | ojaḥprakṣiptaṃ ca kāyasukhamiti | kāye yadbalaṃ vāci yattejo
matau yā'titīkṣṇatā tadetattrayamojaḥprakṣiptaṃ yasminniti | tattathocyate | yā tu kāyaśrutiḥ
sā mukhye kāye kāyāśrite ca vacasi matau ca guṇakalpanayā veditavyā | laghu laghveva
ceti | apagatagurukañca kāyasukhamiti pūrveṇa sambandhaḥ | āhāragṛddhyeti | āhārākāṅkṣayā
yukteti śeṣaḥ | yogācārasyeti samādhiviśeṣānuṣṭhānaparasya manasikāraparispanditeneti
| maitryādibhāvanopavṛṃhitena | nanu yogācārasya dhyānāhāratvānna kavaḍīkāhāre balavatī gṛddhirasya
tu likhitvā mātaraṃ pūjāpūrvakaṃ sthāpayataḥ | kathamiti | tatkasya hetorityāśaṅkyāha
| evaṃ hyetat kauśiketyādi | yathāpi nāmeti nipāto yasmādarthe vartate | taduktam |
"prajñāpāramitādhyānapariniṣpattaye likhanādiṣvanuyuktatvena tasya kāye'manuṣyā oja upasaṃhartavyaṃ
maṃsyanta"iti | yasmāddharmataiṣā tasmādojaḥprakṣiptatvena kṛtāhārakṛtyavānmṛdukā
cāsyāhāragṛddhirbhaviṣyatīti | svaparasamatayā svaparārthādhimukternavaprakārānnirdiśya
parārthādhimukteḥ prathamaṃ mṛdumṛduprakārārthamāha | imāṃ prajñāpāramitāṃ likhitvā pustakagatāṃ
kṛtvā pūjāpūrvaṅgamaṃ sthāpayetpūjayennodgṛhīyādityādi | ayameva tataḥ sa kauśiketi
| vakṣyamāṇo yaḥ pudgalaḥ so'yameva tato'nantaroktādanudgrahādikāriṇaḥ sakāśādityarthaḥ
| upasaṃharan punarāha | ayameva tataḥ sa kauśiketyādi| bodhāya cittamutpādayitavyamiti |
asya prajñāpāramitādhikāre kaḥ prasaṅga iti na vaktavyam | yataḥ śūnyatākaruṇāgarbhameva bodhicittaṃ
mukhyataḥ prajñāpāramitā | satkṛtyādhyāśayena śrotavyeti | apanītāvaguṇṭhanikādinā
nīcāsanasthena vikṣepadoṣaṃ parihṛtya mokṣakāmāśayena saddharmaḥ śrotavyaḥ | antaśaḥ pustakagatāmapi
kṛtvā sthāpayitavyeti | asyārthasya prathamata eva svārthādhimuktihārakaprārambhe
kathitatvāt kimarthamupādānamiti na mantavyam | yatastatra svārthaparasya sthāpanamuktamatra
tu parārthaparasyeti viśeṣaḥ | tathā cānantaraṃ vakṣyati | saddharmacirasthitihetorityādi
|abhisamayālaṅkārālokāyāṃ prajñāpāramitāvyākhyāyāmaprameyaguṇadhāraṇapāramitāstūpasatkāraparivarto
nāma tṛtīyaḥ ||

