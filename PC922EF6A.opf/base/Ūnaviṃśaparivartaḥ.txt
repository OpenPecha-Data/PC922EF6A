ūnaviṃśaparivartaḥ

saṃvṛtyāpyarthakriyāviśiṣṭārthapratibhāsicittajananadvāreṇa na ghaṭata ityāśaṅkayannāha | kiṃ
punarbhagavannityādi | ekaikasmiṃścitte pūrvāparībhūte buddhabodhiniṣpādakasarvākārajñatādisamastārthāpratibhāsanānnaivaikaikena
prathamena cittotpādena paścimena vā bodhimabhisaṃbudhyate
bodhisattva ityarthaḥ | ekavijñānasantatayaḥ sattvā iti vacanādasambhavitvena kiṃ
yugapadutpannasamīhitārthaniṣpādakadharmapratibhāsenānekacittakṣaṇena bodhimabhisambudhyata
iti pakṣo nāśaṃkitaḥ | viditānuttarabuddhabodhiniṣpādakadharmasvarūpeṇa kramotpattyupapannapūrvāparībhūtānekacittakṣaṇena
bodhimabhisambudhyata ityayamapi pakṣo na saṃgacchata
ityāha | paurvako bhagavannityādi | asamavahita iti | paścimaprathamayoryathākramaṃ niranvayodayavināśena
parasparamasambandhādasaṃśliṣṭaḥ | kathamiti | sambandhābhāvādviśiṣṭārthapratibhāsicittānutpādānnaiva
kuśalamūlānāmupacayo bhavati | tato nānuttarā samyaksaṃbodhiriti
bhāvaḥ | pūrvoktapakṣasyānabhimatatvāt paścimapakṣe prasiddhadīpadṛṣṭāntayogena parihārārthamāha
| tat kiṃ manyasa ityādi | tailapradyotasyeti | pradīpasya | prathamābhinipāteneti
| prathamakṣaṇamīlitena | no hīdamiti pratyekamasāmarthyāduktam | tadeva spaṣṭayannāha
| nahi bhagavannityādi | prathame jvālāvartyormīlanakṣaṇe dvitīyakṣaṇamantareṇa svakāraṇaparamparākramāyātasamānakālasaṃhatotpattyaviśiṣṭatvāt
| kāryakāraṇalakṣaṇadāhyadāhakabhāvānupapattau
nārciṣā prathamābhinipātena sā vartirdagdhā | paścimenaiva dīpakṣaṇena tarhi dagdheti
cedāha | na ca prathamābhinipātamanāgamyārciṣā sā vartirdagdheti | api tu prathamaṃ
dīpakṣaṇamapekṣyārciṣā paścimena sā vartirdagdhā | prathamakṣaṇamantareṇa paścimakṣaṇāsambhavāt
| prathamakṣaṇavatpaścimakṣaṇasyāpi naya ityāha | na ca bhagavannityādi | dvitīye'pi
viśiṣṭajvālāvartyorutpattikṣaṇe prathamakṣaṇamantareṇa nityasattvādiprasaṅgatayā saṃvṛtyutpādābhāvātkāryakāraṇalakṣaṇadāhyadāhakabhāvavirahe
paścimābhinipātenārciṣā na sā vartirdagdhā
| prathamenaiva tarhi dīpakṣaṇena dagdheti cedāha | na ca paścimetyādi | api tu paścimaṃ
dīpakṣaṇamapekṣyārciṣā pūrveṇa vartirdagdhā | paścimakṣaṇamantareṇa prathamakṣaṇasya dāhe'sāmarthyāt
| pratyekamasāmarthye'rthādubhayorabhyupagatasāmarthyasyāhatyapratipādanārthaṃ
punarapi praśnayannāha | tatkiṃ manyase subhūte'pi nu sā varttirdagdheti | abhyupagatārthasyānyathākartumaśakyatvādāha
| dagdhā bhagavannityādi | yadi nāma pūrvottarakṣaṇayoryathākramaṃ
tulyakālaniranvayavināśodayāt parasparāsaṃsṛṣṭatvaṃ,tathāpi yadā saṃhataviśiṣṭotpannaṃ
prathamadīpavartikṣaṇamidaṃ pratyayatātmakapratītyasamutpādadharmatayā samapekṣyāvicāraikaramyatvena
hetuphalasambandhabalāttadāhitasāmarthyātiśaya eva viśiṣṭo dvitīyadīpavartikṣaṇaḥ
syāt,tadā nirhetukavināśe'pi kāryakāraṇalakṣaṇadāhyadāhakabhāvasadbhāvāt prathamapaścimakṣaṇābhyāṃ
vartirdagdhetyarthaḥ | anantaramarthaṃ prakṛtārthena yojayannāha | evamevasubhūta
ityādi | subodham | pūrvāparībhūtābhyāṃ pratyekamanabhisambodhiryugapadutpannaistarhyabhisambudhyata
iti cedāha | na ca taiścittotpādairiti | yugapadutpannairapi bahubhiścittakṣaṇairnābhisambudhyate
| ekavijñānasantatayaḥ sattvā iti vacanādasaṃbhavitveneti bhāvaḥ
| anyathā tarhi budhyata iti cedāha | na cānyatra tebhyaścittotpādebhyo'bhisaṃbudhyata
iti | yathoktacittavyatirekeṇa cittāntareṇa nābhisambudhyate,asaṃbhavāt sarvathā tarhi bodhyasambhavaḥ
syādityāha | abhisambudhyate cetyādi | pūrvāparībhūtakṣaṇayorekaviṣayopayogajñāpanapareṇa
dīpadṛṣṭāntanyāyena bodhiniṣpādakakatipayapadārthapratibhāsi prathamavijñānaṃ
pūrvavatpratītya tatpratibhāsābhyadhikaviśiṣṭārthapratibhāsipaścimavijñānodayādābhyāṃ cittotpādābhyāmabhisambudhyate
| bodhisattvo'nuttarāṃ bodhimityarthaḥ | yathoktenaiva ca dīpadṛṣṭāntenāṣṭaprakārā
gambhīradharmatā pratisartavyā | tathā coktam |

pūrveṇa bodhirno yuktā manasā paścimena vā |

dīpadṛṣṭāntayogena gambhīrā dharmatāṣṭadhā ||58|| iti |

prasaṅgāgataṃ nirdiśyedānīṃ bhāvanāmārgasthabodhisattvānāmavaivartikalakṣaṇakathanāya yasmin
viṣaye'ṣṭavidhagāmbhīryaṃ tadvaktavyamityutpādagāmbhīryaṃ tāvatkathayannāha | gambhīro'yaṃ
bhagavannityādi | abhisaṃbudhyate cetyādinā saṃvṛtyā kṣaṇadvayena bodhyadhigamo'bhyupagataḥ
| so'pi na yukta ityāha | tatkiṃ manyasa ityādi | yaccittaṃ prathamakṣaṇavarti niruddhamapi
nu tatkiṃ dvitīyakṣaṇe saṃvṛtyā punarutpatsyate,yataḥ kṣaṇadvayena bodhiryuktā syāt
| niravayavavinaṣṭasya punarutpādāsambhavādāha | no hīdamiti | hetumantareṇa phalāsambhavāt
paścimakṣaṇavyāpāre'pi pāramparyeṇa prathamakṣaṇavyāpāropacārāt kṣaṇadvayena bodhiryuktā
na tu saṃvṛtyāpi prathamakṣaṇasya mukhyato vyāpāra ityarthaḥ | tataścedamuktaṃ syāt | na
pūrvāparakṣaṇābhyāṃ na ca bhāvanāgamya viśiṣṭārthotpādanamidamutpādagāmbhīryamiti | nirodhāgāmbhīryārthamāha
| tat kiṃ manyase subhūte yaccittamutpannamapi nu tannirodhadharmīti |
tatrotpannamatītaṃ vinaṣṭasattākamiti yāvat | tattvena nirodharūpatvādāha | nirodhadharmīti
| nirodhaḥ śūnyatā sa eva dharmo'sya vidyata iti nirodhadharmi | tathatātmakamityarthaḥ
| tasya kiṃ dvitīye kṣaṇe nirodha ityāha | tat kiṃ manyase yannirodhadharmi api nu tannirotsyata
iti | utpannamātrameva tannirodhagrāsatāṃ gataṃ tatprakṛtitvāt kiṃ punarnirotsyata
ityabhiprāyādāha | no hīdaṃ bhagavanniti | anāgataṃ kiṃ nirodhadharmopetamityāha | tatkiṃ
manyase subhūte yaccittamanutpannamapi nu tannirodhadharmīti | no hīdamiti | bhāvanivṛttisvabhāvatvādvināśasya
naivānutpannaṃ nirodhadharmi | tasya kiṃ nirodho'sti kṣaṇāntara ityāha
| tat kiṃ manyase subhūte yannirodhadharmi api nu tannirotsyata iti | no hīdamiti | prathamakṣaṇābhāvena
dvitīyakṣaṇanirodhavirahānnaiva kṣaṇāntare nirotsyate | vartamānasya tarhi
nirodha iti cedāha | tatkiṃ manyase subhūte yaccittamanutpādānirodhadharmi api nu tannirotsyata
iti | vartamānamaparotpādavaiyarthyādanutpādadharmi | sattākāle vināśābhāvādanirodhadharmi
| no hīdamiti | ekānekasvabhāvavaidhuryāditi matiḥ | yadyevamabhāvastarhi nirudhyata
ityāha | tat kiṃ manyase subhūte | yo dharmaḥ prakṛtyā svabhāvaniruddha eva sa dharmo
nirotsyata iti | svarūpeṇa svabhāvaniruddho rūpādisvabhāvarahito yo dharmo'bhāvasañjñakaḥ
sa eva dharmaḥ kiṃ nirotsyate | no hīdamiti | anantaraṃ traiyadhvikavastunirodhanirākaraṇādavidyamānatvenābhāvo
naiva nirudhyate | māyopamatā tarhi nirudhyata ityāha | tat kiṃ manyase
subhūte yā dharmāṇāṃ dharmatā sā nirotsyata iti | no hīdaṃ bhagavanniti | dharmatā'vicāraika
ramyatā'līkarūpatvāttatvena naiva nirudhyate | kintu sarvasyaivotpannasya vastunaḥ
prakṛtyā māyopamasya saṃvṛtyā nirodhānnirodhagāmbhīryamityucyate | tathatāgāmbhīryārthamāha
| tat kiṃ manyase subhūte tathaiva sthāsyati yathā tathateti | bodhisattva iti śeṣaḥ | avikalpajñānaviṣayopetatvādāha
| tathaiva bhagavan sthāsyati yathā tathateti | traiyadhvikabodhisattvānāṃ
tathatāvadavasthāne'nityā tathatā syāditi cedāha | tat kiṃ manyase subhūte
yadi tathaiva sthāsyati yathā tathatā tadā mā kūṭasthābhūditi | akārapraśleṣādakūṭasthā'nityāmābhūt,api
tu nityā kūṭasthā syāditi kiṃ manyase |

yaḥ pratītyasamutpādaḥ śūnyatā saiva te matā |

iti vacanāt sāṃvṛtakṣaṇikapadārthasvabhāvatvādāha | no hīdamiti | padārtharūpatvānnaiva tarhi
gambhīreti cedāha | tat kiṃ manyase subhūte gambhīrā tathateti | gambhīrā bhagavanniti |
rūpādipadārthāvagame'pi tadavyatiriktā sākṣātkartumaśakyatvāttathatā gambhīrā durbodheti
yāvat | jñeyagāmbhīryārthamāha | tat kiṃ manyase subhūte tathatāyāñcittamiti | tathatāyāmādhārabhāvasyāvidyamānatvādāha
| no hīdamiti | tathatā'vyatiriktaṃ tarhi cittaṃ syādityāha
| tat kiṃ manyase subhūte cittaṃ tathateti | no hīdamiti | saṃvṛtiparamārthayoḥ parasparaparihārāccittaṃ
tathatā naiva | arthādanyacittaṃ tathatāyāḥ sakāśāditi cedāha | tat kiṃ manyase
subhūte'nyattathatāyāścittamiti |

dharmadhātuvinirmukto yasmāddharmo na vidyate |

ityabhiprāyavānāha | no hīdamiti | etaduktam | tathatāto na vyatiriktaṃ nāpyavyatiriktaṃ cittamātramidaṃ
sarvaṃ vastu jñeyagāmbhīryamiti | jñānagāmbhīryārthamāha | samanupaśyasi tvaṃ
subhūte tathatāmiti | no hīdamiti | tathatāsvabhāvatvāttathatāṃ tattvato na paśyāmi | ato'darśanameva
darśanaṃ jñānagāmbhīryamiti matiḥ | caryāgāmbhīryārthamāha | tat kiṃ manyase
subhūte ya evaṃ carati sa gambhīre caratīti | evamiti | tathatārūpeṇa | tattvena naiva kvaciccaratītyāha
| yo bhagavannevaṃ carati sa na kvaciccaratīti | etadeva spaṣṭayan tatkasya
hetorityāśaṅkyāha | tathā hītyādi | etaduktam | yasmāttathatāyāṃ sthitasya te'nusthānaviśeṣāḥ
samudācārāstāttvikahetuphalābhāvādyathākramaṃ na pravartante,na samudācaranti,tasmāddharmatayā
sarvatrācaraṇameva caraṇamidaṃ caryāgāmbhīryamiti | advayagāmbhīryārthamāha | yaḥ
subhūte bodhisattva ityādi | kva caratīti kasmin viṣaye'nutiṣṭhati | paramārtha iti | nimittānimittadvayasamudācārābhāvāddharmadhātau
caratyevamadvayagāmbhīryaṃ syāditi bhāvaḥ |
tadeva spaṣṭayannāha | tat kiṃ manyase subhūte yo bodhisattvo mahāsattva paramārthe carati
sa nimite carati | no hīdamiti | nimittānimittasañjñāpratiṣedhādbhāvābhāvābhiniveśalakṣaṇe
nimite naiva carati | upāyakauśalagāmbhīryārthamāha | tat kiṃ manyase subhūte'pi nu tasya
nimittamavibhāvitamiti | avibhāvitamaprahīṇamatyaktamiti yāvat | no hīdamiti | sarvadharmānupalambhabalānnaiva
nimittamavinaṣṭamasti | yadyevaṃ tarhi nimittaṃ prahīṇamiti cedāha
| tat kiṃ manyase subhūte'pi nu bodhisattvasya mahāsattvasya prajñāpāramitāyāṃ carato nimittaṃ
vibhāvitaṃ bhavatīti | prahāṇe yatnābhāvānnaiva nimitta prahīṇamityāha | na sa bhagavannityādi
| bodhisattvacaryāṃ carannihaiva pratyutpanne janmani kathamahaṃ nimittaprahāṇamanuprāpnuyāmiti
naivaṃ bodhisattvo ghaṭate vyāyacchata iti yāvat | tatprahāṇe ca ko doṣa ityāha
| sacetpunarityādi | kathamekasya prahāṇāprahāṇe cetyāha | etadbhagavannityādi | etadrūpaṃ
saṃvṛtyā māyopamaṃ yallakṣaṇaṃ yatsvarūpaṃ yannimittaṃ yaddhetukaṃ rūpādi jānāti |
tattvato'nutpannatvādānimitte ca dharmadhātau parijayaṃ karotyevaṃ paramārthena prahāṇaṃ saṃvṛtyā
cāprahāṇamidamupāyakauśalagāmbhīryamiti | tadevamacintyavimokṣamukhalābhāt,parasparaviruddhārthānuṣṭhānenotpādādyaṣṭavidhagāmbhīryamadhigamānurūpavyavahārapravartanāt,ṣoḍaśakṣaṇavat
bhāvanāmārgasthāvaivartikalakṣaṇaṃ grāhyam |

tathā coktam |

utpāde ca nirodhe ca tathatayāṃ gabhīratā |

jñeye jñāne ca caryāyāmadvayopāyakauśale ||59|| iti

avaivartikalakṣaṇakathanena śaikṣo bodhisattvasaṅgho'bhihitaḥ tadanu saṃkleśavyavadānavikalpaprahāṇena
tadubhayasamatādhigamādaśaikṣo bhavati,pareṇa śikṣitavyābhāvāt ato'śaikṣasaṅghalakṣaṇaparidīpanāya
saṃsāranirvāṇasamatā vaktavyetyāha | ya āyuṣman subhūte bodhisattva ityādi
| apinuśabdaḥ kiṃśabdārthe praśne vartate | kiṃ prajñāpāramitā vivardhate | vṛddhimupayātītyarthaḥ
| naiva vivardhata ityāha | sacedityādi | atra saṃsāravyavadānāvikalpajñānaṃ
yathākramaṃ svapnādivasābhisandhinoktam | abhiprāyastvevaṃ lakṣyate | yadi vipakṣapratipakṣavikalpaprahāṇamadhikṛtya
tadubhayasamatāvagamādyathā divasagatasya bhāvanāvṛddhiḥ,tadā
tathā svapnāntaragatasyāpi vivardheta yāvatā yathā divase na vivardheta tathā svapne'pīti
| etadeva spaṣṭayituṃ tatkasya hetorityāśaṅkyāha | avikalpyo hītyādi | yadi divase carataḥ
prajñāpāramitā vivardheta tadābhyāsasāmarthyāt svapne'pi vipulatā syādyāvatā naiva,yasmātsāṃsārika-vaiyavadānikadharmāṇāṃ
pratibhāsamātrasvabhāvasvapnasadṛśatvenāvagamātsaṃsāranirvāṇayoḥ
svapnadivasasvabhāvayornānātvena vipakṣapratipakṣavikalpābhyāṃ vikalpayitumaśakyatvāt
svapnaśca divasaścāvikalpaḥ samatātmaka ityukto bhagavateti yāvat | tathā coktam |

svapnopamatvāddharmāṇāṃ bhavaśāntyorakalpanā | iti

nanu sarvadharmāṇāṃ svapnasadṛśatve sati daśakuśalādīnāmabhāvaḥ svapnāvasthāyāmiva jāgraddaśāyāmapi
syādityāha |yatpunarāyuṣman subhūte strī vetyādi | kimiti kṣepābhidhāyitvānnaivetyarthaḥ
| svarūpopacayādācayaḥ | kāryajananasāmarthyādupacayaḥ | tadvatsvapnatulyatvena prayogādīnāmabhāvāddivase'pi
śubhāśubhakarmaṇo'bhāvaḥ syāditi bhāvaḥ | paramārthato naivācayopacayāvityāha
| yathā svapnopamā ityādi | saṃvṛtyā tu karmaphalasambandhasyābhīṣṭatvāt middhenopahataṃ
cittaṃ svapne tenāsamaṃ phalamiti dṛṣṭāntāsiddhiḥ syādityāha | atha punarāyuṣmannityādi
| tasya karmaṇa iti svapnāvasthābhāvinaḥ | etadeva spaṣṭayannāha | kathañcetyādi
| tatra prayogādiniṣpādanāt kayavākcittopaghātādvā'hohataḥ sādhu hataḥ suṣṭhu hataḥ sarvatrātmavyāpāropalambhānmayā
hata ityarthabhedo vācyaḥ | etaduktam | yathā bāhyārthanaye kṣaṇikatayā
nirhetukavināśe karmajaṃ lokavaicitryamiti siddhāntāca paramārthato na kaścinna
kenaciddhato nāpi kasyaciddravyaṃ kenacidgṛhītamityādyupagame pravṛttasantānaniruddhapadārthotpādanātmāraṇādyadhyavasāyadvāreṇāyoniśomanaskārādimato'kuśalādivat
prāṇātipātādayo divase
vyavasthāpyante,tathā svapne'pyupacitakuśalākuśalasya prabuddhā vasthāyāmaho hata ityādivikalpena
prayogāvasthādyabhiniveśaparipuṣṭyā paripoṣaprāptervahirarthanayenāpi svapnāvasthāyāmiveti
dṛṣṭāntāsiddhiḥ | ato madhyamakanayena jāgradavasthāyāmapi svapnasadṛśe vastuni
tadanurūpārthe bhāvādyabhiniveśenākhaṇḍitasakalaviparyāsambandhanānāṃ kuśalādayo vyavasthāpyante
| kintu middhādikabhrāntikāraṇatvenāspaṣṭākuśalapratipattyā svapne nyūnaṃ phalaṃ
jāgradavasthāyāṃ tu middhādikabhrāntikāraṇavigamātspaṣṭānākulapratibhāsatvenādhikaṃphalam
| svapnāvasthāyāmapi karmaphalasadbhāvasyābhimatatvādabhikṣutvādidoṣo nodbhāvanīyaḥ | śikṣādattakavat
saṃvarāsaṃvaratvasya bhagavatprajñaptivaśādevāvasthāpyamānatvāditi | vikalpabalādyadi
karmaṇaḥ paripoṣastadā pratipakṣavirodhe'pi vikalpānuvṛttyā tathāgatasyāpi syādityāha
| sacedāyuṣman subhūta ityādi | vikalpayan kṣayasaṃjñāmutpādayati kṣīṇā me saṃsāriṇaḥ
skandhā ityādi kṣayasaṃjñāṃ karoti | tasyāpi karmaṇa iti kleśaprahāṇakāriṇomanaskārasya karmaṇaḥ
svarūpopacayādācayaḥ | kāryajananasāmarthyādupacayaḥ syāt | tataścopacitasya karmaṇaḥ
prāptavyaphalaviśeṣasadbhāvādapariniṣpanna eva tathāgataḥ syāditi bhāvaḥ | vineyānurodhena
tathāgatasya kṣīṇā me jātirityādivikalpo vyavasthāpito na tu tattvata ityāha | no hīdamiti
| etadeva samarthayituṃ tatkasya hetorityāśaṅkyāha | sarvakalpavikalpetyādi | sarvakalpā
rūpādayaḥ svasāmānyalakṣaṇātmakā nirvikalpasavikalpajñānālambanasthānīyāsteṣu vikalpastadupalambhastena
prahīṇo rahito nirvikalpadharmatādhigamādityarthaḥ | ālambanopalambhamantareṇa
mānasaṃ karma cittaṃ cānyeṣāṃ kasmānna pravartata iti cedāha | evamevetyādi | dharmataiṣā
pratītyasamutpādadharmatayā yasmādanālambanaṃ karma cittaṃ ca notpadyate,tasmātsālambanamevotpadyata
iti | etadeva spaṣṭayannāha | dṛṣṭaśrutetyādi | tatra,

tadatadrūpiṇo bhāvāstadatadrūpahetujāḥ |

iti nyāyena kācidbuddhiḥ saṃkleśālambanā saṃkleśaṃ parigṛhṇāti | kācidbuddhirvyavadānālambanā
vyavadānaṃ parigṛhṇāti | cetaneti buddhirityeke | cetanā mānasaṃ karmeti vacanāt karmaiva
paryāyeṇoktamityapare | upasaṃharannāha | tasmāttarhyāyuṣmannityādi | atītānāgatasyāsattvenālambanabhāvānupapattervartamānasya
cārthasya sākārajñānādibhirgrahītumaśakyatvena sarvālambanaśūnyatve
sālambanāpi cetanā kathamutpadyata ityāha | yadāyuṣman subhūta ityādi | viviktānīti
| ālambanabhāvarahitatvena śūnyāni | saṃvṛtyā'bhūtaparikalpālambanādutpadyata ityāha
| nimittīkṛtyetyādi | rūpādigatamasādhāraṇaṃ cihnaṃ tattvenānimittamapi yathādarśanaṃ
nimittīkṛtyāropyeti yāvat | yāvadityanena vijñānapratyayaṃ nāmarūpamityādiparigrahaḥ | lokavyavahāramupādāyeti
saṃvṛtimadhikṛtyotpadyata ityanantaraṃ ucyata iti śeṣaḥ  | svapne'pi
karmaphalasambandhāstitve pratipādite punaraupalambhikajanānurodhenāśaṅkayannāha | yadāyuṣman
subhūta ityādi | parihṛte'pyarthe punarāśaṅkāyāmānantyena kaḥ sacetāḥ pariharatītyabhiprāyādāha
| ayamāyuṣman śāriputra maitreya ityādi | kāyasākṣīti | arhattvapratipannako'nāgāmī
nirodhalābhī kāyasākṣī | tadvadvuddhatvapratipannakatvenāryamaitreyaḥ kāyasākṣī | etamarthamiti
svapne pariṇāmitam | kintaddānamiti praśnam | subhūtivacanādevāryamaitreyamāmantrayannāha
| atha khalvāyuṣmannityādi | pratipādite'pyarthe pratyekavineyabhedena punaḥ punarāśaṅkāyāṃ
bhūyo bhūyaḥ parihārābhidhāne'pi na sarveṣāmekabuddhotpādakāla eva viparyāsāpanayanaṃ
śakyaṃ kartuṃ bhavyānāmevārthakaraṇādityetatpraśnavisarjanādhikāreṇaivānāgatabuddhaparamparotpatirityaparisamāptinirdeśo'yaṃ
praśnastatparisamāptau satyāṃ kartavyābhāvādanāgatabuddhotpādavaiyarthyaprasaṅgaścetyabhiprāyavān
parihartukāmatvenāha | yadāyuṣmān subhūtirevamāhetyādi
| sambhavamadhikṛtya vikalpayannāha | kiṃ punarāyuṣman subhūte yadetannāmadheyamityādi
| tatra tāvanna śūnyatā visarjayatītyāha | yā khalu punarityādi | na sā pratibaleti
| avidyamānatvānna sā samarthā | rūpādayo'pi na śaktā ityāha | tamapyahamityādi |
kartṛkarmakriyānupalambhabhedena yo dharmo visarjayet,yo dharmo visarjayitavyaḥ,yena dharmeṇa
visarjayedityupādānam | ātmānaṃ viṣayīkṛtyoktam | yo dharmo vyākṛta iti | sarvadharmānupalambho
na ghaṭata ityāha | kaccit punarityādi | kacciditi yadi | etaduktam | yadi tvayā
ete rūpādayo dharmā evaṃ sākṣātkṛtā yathainān dharmān vācā bhāṣase,tadā vikalpārthopalambhavadadhigatārthopalambhasadbhāve
visarjakabhāvena kathaṃ sarvadharmānupalambha iti | naivamadhigata
ityāha | na mayāyuṣmannityādi | prayogādyavasthāsu na vedmītyādi yojyam kathaṃ
tarhītyāha | api tu khalu punarityādi | etaduktam | sarvadharmānupalambhalakṣaṇanirvikalpakajñānenaivaṃ
svabhāvāḥ sarvadharmā māyopamatvena svabhāvatvāt sākṣātkṛtā yathādhigamāvasthāyāṃ
vikalpāsamudācārānna kāyena spṛśyeta,na vācā bhāṣyeta,na manasā samanvāhriyeta | yasmādvikalpānugame
viparyāsasamudbhavādadhigamo na syāttataścādhigamottarakālamudbhāvanāsaṃvṛtyā
vyavahāra iti | śrāvakāgocaro nirvikalpakajñānādhigama ityāha | gambhīraprajña ityādi
| śrāvakāṇāmīdṛśa evādhigama ityāha | kutaste śāriputretyādi | nirvikalpajñānamātreṇādhigamasya
tulyatvādgambhīraprajño'yamiti | naivañcittamutpādanīyamityarthaḥ | tulyatvameva kathayannāha
| samanupaśyasi tvamityādi | taṃ dharmakṣayānutpādajñānalakṣaṇamarhatvaṃ vikalpajñānenādhigamakāle
kiṃ tvaṃ paśyasyupalabhasa iti yāvat | viparyastatvenādhigamavirodhitvānaivetyāha
| no hīdamiti | bodhisattvānāmīdṛśa evādhigamakāle nyāya ityāha | evameva śāriputretyādi
| tadevaṃ karmābhāvādicodyānāṃ yathoktā eva pratisamādhayo grāhyāḥ | tathā coktam
|

karmābhāvādicodyānāṃ parihārā yathoditāḥ ||60|| iti

saṃsāranirvāṇasamatāmupasaṃhartuṃ taddeśanāyāstādātvikaṃ prayojanamadhikṛtyāha | sa carannotrasyatītyādi
| anupalambhacaryayā labdhaśaktitvānnāhaṃ nābhisambhotsye'pitu niyatamabhisaṃbhotsya
ityevāyaṃ yogamāpadyate | vibhāvitobhayasamato buddho bhavati | svabuddhakṣetra ityanantaraṃ
sattvabhājanalokabhedena dvividhabuddhakṣetraviśuddhiṃ nirdiśannāha | punaraparaṃ
śāriputretyādi | tatra sattvalokasyāśuddhiryā jighatsādikā tasyāḥ pratipakṣeṇa divyopabhogādiśuddhyupasaṃhārataḥ,tathā
bhājanalokasyāśuddhiryā sthāṇukaṇṭakādikā tasyāḥ pratipakṣeṇa
samapāṇitalajātādiśuddhyupasaṃhārato yathākramaṃ dvividhabuddhakṣetraviśuddhirityabhisaṃkṣepataḥ
| tathā coktam |

sattvalokasya yā'śuddhistasyāḥ śuddhyupahārataḥ |

tathā bhājanalokasya buddhakṣetrasya śuddhatā ||61|| iti |

vistarastu yathāsūtraṃ subodham | tatra kiñciducyate | tathaiva tatkasya hetorityāśaṅkyāha |
tathā hi tena sarvamityādi | etadeva spaṣṭayannāha | tenaivaṃ cittamityādi | tatra sarveṇa
varṇasaṃsthānavasturūpeṇa,sarvaṃ tajjātibhedabhinnaṃ vastu,sarvathā tadekaikajātiprakārabhedena,sarvaṃ
yathāsambhavaprakāram | svarūpavirahānna bhaviṣyanti,tatkṛtacihnābhāvānna prajñāsyante|
tathaiva tatkasya hetorityāśaṅkyāha | sarvasvaparityāgakuśalābhiratā hītyādi
| etadeva vistārayannāha | tenaivaṃ cittamityādi | vyāpādakrodharoṣā iti | vyāpādaḥ sattvavidveṣaḥ
| krodhaḥ sattvāsattvayorāghātaḥ roṣo vairānubandhaḥ | cittaviśeṣotpādāttathā ca
kariṣyāmi | pratipattyā sampādanāttathā ca pratipatsye | atiśayavīryakaraṇādvyāpatsye | pānīyābhāvātpānīyakāntāraṃ
tadbhayam | tathaiva tatkasya hetorityāśaṅkyāha | asaṃtrastetyādi
|

aṣṭāṅgopetapānīyaṃ sugandhisvāduśītalam |

ladhvacchaṃ śuci pātuśca kukṣikaṇṭhau na bādhate ||

ityudakalābhādaṣṭāṅgopetapānīyalābhinaḥ | mṛdumadhyādhimātrabhedena sukhitāḥ sukhasamaṅginaḥ
sarvasukhasamarpitāḥ | darśanapathaprāptatve prādurbhaviṣyati | upabhogayogyatvenotpatsyate
| sthitihetutvādannādayo jīvitapariṣkārāḥ | cireṇetyatidīrghakālena | pūrvavattatkasya
hetorityāśaṅkyāha | yo hi cittakṣaṇa ityādi | yasmādyaścittakṣaṇastattvato'nutpannaḥ saṃvṛtyā
saiṣā cirakālavatī prathamakāraṇarahitatvādanādirapūrvā koṭiḥ | paryanto bhāgo buddhatvāvasthā
śūnyatāsvabhāvatvādyadutākoṭistasmāccireṇābhisambodhādutrāsādi na kartavyam | duṣkarasaṃjñā
ca notpādayitavyetyarthaḥ | bhayabhairavebhya iti | bāhyaṃ vyāḍādibhayam | adhyātmaṃ
jvarādibhairavam | yathoktabuddhakṣetrapariśodhane'śakyānuṣṭhānatvānna kaścitpravartata
iti cedāha | atha khalu tatra parṣadītyādi | atra sthāna iti | abhyāsayogena śakyatvānnirdiṣṭabuddhakṣetrapariśodhane,tadāśayasampattibalādvyākaraṇanimittaṃ
jātamityāha | atha
khalu bhagavānityādi | mūrdhanyantaradhīyata iti | dharmataiṣā yadā tathāgatatvena vyākaraṇaṃ
kartavyaṃ,tadoṣṇīṣasandhau raśmayo'ntarlīnāḥ | nimittadarśanātsañjātātiśayatvenāryagaṅgadevā
vihitapūjetyādi | samanantaraprāduṣkṛte cetyādi | bahudhā gṛhītasambandhatvena smitaprayojanaṃ
praśnayannāha | atha khalvāyuṣmānānanda ityādi | svarūpamāvedayannāha | iyamānandetyādi
| samyaksambodhimabhisambhotsyata iti vyākaraṇena pārṣadānāmevaṃvidhabuddhakṣetraviśuddhilābhasampratyaye
sākṣibhāvaḥ sūcita iti kecit | abhisambodhyavasthātaḥ prāgapi vyākurvannāha
| seyamānandetyādi | vyākṛtānāmeva tatrotpādādvismaya ityāha | atha khalvāyuṣmata
ityādi | sādhūktatvādāha| evametadityādi | tatra kleśāvaraṇaprahāṇāduttīrṇapaṅkāḥ | mūrdhābhisamaye'vasthitatvādbodhipariniṣpattyupagatāḥ
| śrāvakasaṅghamapi vyākurvannāha | tasya
khalu punarityādi | tathaiva tatkasya hetorityāśaṅkyāha | tāvanta ityādi | kṛtapuṇyānāṃ
niṣpannapraṇidhānatvenāha | tena khalu punarityādi | upasaṃharannāha | suvarṇapuṣpasyetyādi
| atyāścaryaṃ śrutvā pūrvayogaṃ praśnayannāha | anayā bhagavannityādi | svarūpamāvedayannāha
| anayānandetyādi | praṇidhānānurūpamevedaṃ sarvaprakāravyākaraṇamityāha | kṛtaparikarmetyādi
| tatra prāptadarśanamārgatvātkṛtaparikarmā | viditabhāvanāpathasvabhāvatvātkṛtaparyantā
| tathaiva svahastayannāha | evametadityādi ||

abhisamayālaṅkārālokāyāṃ prajñāpāramitāvyākhyāyāṃ gaṅgadevā bhaginīparivarto nāmaikonaviṃśatitamaḥ
||

