adhigamānadhigamahetuṃ prāptiparihāraviṣayamuktaivaṃ prakṛtasyātyantaviśuddhilakṣaṇabhāvanāmārgasya
sāmānyena viśuddhiṃ pratipādayituṃ gāmbhīrya pratipādayannāha | duradhimocetyādi |
duḥkhenādhimocyata iti duradhimocā | duradhimokṣeti yāvat | nanu pṛthagjanāryabhedena bandhamokṣāt
kathamabaddhamamuktam rūpamiti | tatkasya hetorityāśaṅkyāha | rūpāsvabhāvatvāditi
| traipathikarūpasya nyāyato niḥsvabhāvatvāt | sāmānyena nirdiśyātītādibhedenāha | rūpasyetyādi
| tathaiva tatkasya hetorityāśaṅkyāha | pūrvāntāsvabhāvamiti | pūrvānto hetustattvato'nutpannatvenāsvabhāvo
yasya vartamānarūpasyeti tathoktam | pūrvavattatkasya hetorityāśaṅkyāha
| aparāntāsvabhāvamiti | aparāntaṃ kāryaṃ pūrvavadasvabhāvamasyeti vigrahaḥ | tathaiva
tatkasya hetorityāśaṅkyāha | pratyutpannāsvabhāvamiti | pratyutpannalakṣaṇavirahitam
| rūpādisvabhāvaśūnyatvena pṛthagjanāgocaratvādduradhimocā | laukikavītarāgāviṣayatvāt paramaduradhimocā
| nanu rūpādiprajñāpāramitāsvabhāvayoḥ saṃvṛtiparamārthabhedena vivekapratipatteḥ
kathaṃ paramaduradhimoceti | tatkasya hetorityāśaṅkyāha | yā rūpaviśuddhirityādi |
nānātvalakṣaṇabhedābhāvādabhinnam | prabhedalakṣaṇacchedābhāvādacchinnam | svasāmānyalakṣaṇanānātvavirahādvā
yathākramamuktam | iti hītyādi |saṃvṛtestathatā yaiva paramārthasyāpi sā
matā |abhedāt so'pi hi nyāyo yathādarśanamāsthitaḥ ||iti nyāyād yā rūpāderātmātmīyādyabhiniveśavigamānmāyopamatāviśuddhiḥ
saiva sarvavipakṣarahitatvena srotaāpattyādiphalasya prajñāpāramitāyā
viśuddhistathā phalasya yā viśuddhiḥ sā rūpāderviśuddhiriti advayādvaidhīkārādabhinnamacchinnam
| tasmāt phalaviśuddhito rūpādiviśuddhistathā rūpādiviśuddhitaḥ phalaviśuddhiḥ
kathiteti yāvat | tathā coktam |phalaśuddhiśca rūpādiśuddhireva tayordvayoḥ |abhinnācchinnatā
yasmāditi śuddhirudīritā

iti sāmānyena śuddhimevamabhidhāya viśeṣeṇāha | punaraparamityādi | sarvajñatāviśuddhiriti |
trisarvajñatāviśuddhirityarthaḥ | tataścedamuktam | bhavati ||"śrāvakāṇāṃ kleśāvaraṇaprahāṇāt,pratyekabuddhānāṃ
tu kleśāvaraṇasya jñeyāvaraṇaikadeśagrāhyavikalpasya ca prahāṇāt sarvajñatāviśuddhiḥ
| yānatrayamārgāvaraṇaprahāṇādbodhisattvānāṃ mārgajñatāviśuddhiḥ | savāsanakleśajñeyāvaraṇaprahāṇāddharmadhātūdbhavatvādātyantikī
tathāgatānāṃ sarvākārajñatāviśuddhiri"ti
| tathā coktam |kleśajñeyatrimārgasya śiṣyakhaṅgajinaurasām |hānādviśuddhirātyantikī
tu buddhasya sarvathā

iti mārgajñatādhikāre viśuddhikathanaprasaṅgādātyantikī cetarā ca tathāgatānāṃ śrāvakāṇāñca
yathākramaṃ viśuddhiḥ kathitā | sā kathamityāha | atha khalvāyuṣmānityādi | gambhīrāvabhāsakaryāloko'pratisandhirasaṃkleśo'prāptiranabhisamayo'nabhinirvṛtiratyantamupapattirityāryaśāriputroktāni
navapadārthāni | yathākramaṃ mṛdumṛdvādinavaprakārabhāvanāmārgasvabhāvatvena
vācyāni | pratipadañca viśuddhatvāditi bhagavatoktavacanamadhimātrādhimātrādinavaprakāravipakṣaprahāṇato
yojyam | kāmadhāturūpadhātvārūpyadhātuṣviti vacanātkāmadhātvādinavabhūmiko
bhāvanāmārgo grāhyaḥ | yattūktam |kāmadhātau bhavāgre ca bodhimārgāṅgavarjitā |iti tadanupāyakuśalān
śrāvakānadhikṛtyeti na tenāsya virodha ityeke | anāgamyasthānamārabhya yāvadākiñcinyāyatanaparyanto
navabhūmiko bhāvanāmārga ityapare | kāmadhātvādivacanaṃ tu mātustatra
paramārthato'sthānapratipādanaparam | na tu navabhūmiprakāśakamiti | tadayaṃ samāsārthaḥ
| yathoktāsu navabhūmiṣu pratyekaṃ yathāsaṃkhyañcādhimātrādhimātrādinavaprakāravipakṣasya
pratipakṣabhāvena mṛdumṛdvādimārgo yathākramaṃ navaprakāraḥ sarvathā'nyathā ca viśuddhihetutvādātyantikī
cetarā ca viśuddhiriti | tathā coktam |mṛdumṛdvādiko mārgaḥ śuddhirnavasu
bhūmiṣu |adhimātrādhimātrādermalasya pratipakṣataḥ

iti |kathamanupacaritā'tyantikī viśuddhirityāha | na jānātītyādi | svarūpaṃ na jānāti | prabhedaṃ
na saṃjānīte | viśuddhatvāditi | traidhātukapratipakṣatvāt | kimiti viṣayagato'yaṃ praśno
na tu kṣepe | tadevāha | rūpamityādi | nanu sadāvasthitaṃ rūpaṃ kimiti na pratipadyata
iti | tatkasya hetorityāśaṅkyāha | viśuddhatvāditi | tattvato niḥsvabhāvatvāt | nanu cādhimātrādhimātrādiḥ
pratipakṣo mṛdumṛdvādibhirvipakṣairiti bhavitavyam | tatkathamanyathā
nirdiṣṭamityāśaṅkāyāmāha | prajñāpāramitā bhagavan sarvajñatāyā ityādi | vyavasthitadharmatattvāpanayanābhāvānnāpakāraṃ
karoti | apūrvākaraṇānnopakāraṃ karotīti pūrveṇa sambandhaḥ
| pratipakṣaṃ na parigṛhṇāti | na vipakṣaṃ parityajati | na jānātītyādiprakaraṇasyāyaṃ samudāyārthaḥ
| nanu cādhimātrādimātrādiḥ pratipakṣo mṛdumṛdvādivipakṣa iti bhavitavyam | tatkathamanyathā
nirdeśa iti codyasya paramārthena kasyacinnopakārādikamiti parihāratastathā
saṃvṛtyā sūkṣmamalāpakarṣaṇe rajakamahāyatnodāharaṇena mṛdumṛdvādikramapratipakṣotpādena ca
sāmarthyākṣiptena samādhānatastasya yathānirdiṣṭabhāvanāmārgasyāntyakṣaṇasya traidhātukākārajñānajñeyayoranupalambhādyā
samatā sarvadharmamāyopamatāpratipattiḥ saiva samastapratipakṣarūpatvamiti
kṛtvā | ātyantiko viśuddhirmukhyā bhagavato buddhasyeṣyata iti | tathā coktam
|tridhātupratipakṣatvaṃ samatā mānameyayoḥ |mārgasya ceṣyate tasya codyasya parihārataḥ

itibhāvanāmārgaparisamāptyanantaraṃ tadadhikāre prāgyaduktaṃ yā rūpaviśuddhiryā phalaviśuddhiryā
sarvajñatāviśuddhiriti tannirdiśannāha | ātmaviśuddhito bhagavan rūpaviśuddhirityādi
| yathātmanaḥ paraparikalpitasya paramārthato'nutpattiviśuddhistadvadrūpādisarvajñatāntānāṃ
viśuddhirveditavyeti hārakatrayasyārthaḥ | kevalaṃ saṃvṛtyā rūpādīnāmātmanaścārthakriyāsu
yathāsaṃkhyaṃ yogyāyogyatvena tathyātathyatayā bhedo na tu paramārthata ityabhiprāyeṇa sarvatra
bhagavatoktamatyantaviśuddhatvāditi | yathoktabhāvanāmārge tattvato nādhigama ityāha
| ātmaviśuddhito bhagavanna prāptirnābhisamaya iti | tatra na prāptiragrajaprāptyā yogyatālakṣaṇayā
| nābhisamayo vimuktimārgeṇa | tattvenaivamityāha | viśuddhatvāditi | śūnyatvādityarthaḥ
| saṃvṛtyā tu sarvamevāstītyāha | ātmaparyantatayetyādi | avicāraikaramyapūrvapūrvakāraṇasyātmanaḥ
svabhāvasyāparyantatayā rūpādīnāmaparyantatā gamyata iti yāvat | viśuddhatvānnyāyānuyāyinyotpattyā
rahitatvāt | mārgajñatāmupasaṃharannāha | ya evamasyetyādi |
evamanantaroktadhyāmīkaraṇatādikrameṇa yo'yamavabodho'dhigamaḥ seyaṃ prajñāpāramitā mārgajñatā
bodhisattvānāṃ nirdoṣatvenāvagantavyā ||sarvavastuparijñānaṃ vinā na mārgajñatāparijñānaṃ
samyagiti sarvajñatāṃ vaktuṃ saṃsāranirvāṇāpratiṣṭhānamāha | sā khalu punarityādinā
| traiyadhvikadharmāṇāmanutpādākāreṇa tulyatāvabodhādyā śrāvakādyagocaratvena viprakṛtā viprakṛṣṭarūpā
buddhabodhisattvānāṃ prajñāpāramitā matā | sā khalu punarnāpare tīre saṃsāre
prajñayā'dīnavadarśanāt | na pare tīre nirvāṇe kṛpayā sattvārthakaraṇānnāpi saṃsāranirvāṇamubhayamantareṇa
vastuno'sattvānmadhye'pi vyavasthitā | atyantaviśuddhatvāditi | prajñākaruṇayoḥ
samyak prativedhena saṃsāranirvāṇobhayopalambhaviyogāt | tathā coktam |nāpare na pare
tīre nāntarāle tayoḥ sthitā |adhvanāṃ samatājñānāt prajñāpāramitā matā

itisarvajñatādhikārādvyatirekanirdeśena śrāvakādīnāmadhvasamatājñānābhāvāt samyak prajñāpāramitā
dūrībhūteti | svādhigamamātrātmikā tu prajñāpāramitā kṛpāprajñāvaikalyānnirvāṇe saṃsāre
cāvasthitā vastvavastūpalambhatayeti jñeyam | evamuttaratrāpi kvacidanvayamukhena kvacidvyatirekamukhena
kvacidubhayathāpi nirdeśa iti pratipattavyam |nanu-yaḥ pratītya samutpādaḥ
śūnyatā saiva te matā |iti nyāyādadhvasamatājñānaṃ padārthāvabodha eva,sa ca sarveṣāmeva
samastīti kathaṃ śrāvakādīnāṃ samyak prajñāpāramitādūrībhāva ityāha | evamapītyādi | apiśabdānna
kevalamanyena bhāvādyākāreṇa | kintarhyevamapi na kvacit sthitetyapyabhiniveśanimittayogenetyarthaḥ
| riñciṣyati dūrīkariṣyatīti | tadātve cāyatyāñceti yathākramaṃ vācyam
| kimatra kāraṇaṃ nimittapratipattyā māturdūrībhāva iti | tatkasya hetorityāśaṅkyāha | nāmatopītyādi
| tatra prajñāpāramitetyādivyapadeśamātraṃ nāma kalpitādilakṣaṇavastunimittam |
saktisthānaviparyāsa saṅgaḥ | etaduktam | "māyākāranirmitavastunaḥ pratibhāse'viditatatsvarūpasya
bhāvābhiniveśitayā naiḥsvābhāvyāpratibhāsa iva kalyāṇamitrādyupāyakauśalavaikalyānnimittayogena
pratipattau viparyāsalakṣaṇopalambhasaṅgasambhavāt tatsamatāparijñānamavijñātabhāvarūpāṇāṃ
śrāvakādīnāṃ nāstītyatasteṣāṃ dūrībhāvo jinajananyā "iti | bodhisattvādīnāṃ
tūtsāritabhāvābhiniveśabhrāntinimittānāṃ rūpādisarvadharmaparijñānameva tatsamatāparijñānamityatasteṣāṃ
samyagāsannībhāvo'syā māturiti sāmarthyāt kathitamityāha | āścaryaṃ bhagavannityādi
| yāvaditi vacanāt supariśuddhetyādiparigrahaḥ | śrāvakapratyekabuddhādhigamaviparyayeṇa
kathanāt svākhyātā | paripūrṇamahāyānādhigamataḥ sunirdiṣṭā | samastaguṇaprakarṣaniṣṭhādhigamataḥ
supariniṣṭhitā | ime'pi saṅgā iti nāmādyāḥ | śrāvakabodhisattvabhedādetadeva
pratipattavyam | tathā coktam |anupāyena dūraṃ sā sanimittopalambhataḥ |upāyakauśalenāsyāḥ
samyagāsannatoditā

itiśrāvakādīnāmevaṃ māturdūrībhāvenānuṣṭhānaṃ pratipakṣo'pi san vastūpalambhaviparyāsapravṛttatvena
bodhisattvānāṃ tyājyatvādvipakṣa iti pratipādayitumāha | katame ta ityādi | śūnyamiti
| tīrthikaparikalpitātmano viveka iti | sañjānīta iti vakṣyamāṇena sambandhaḥ | iyantamiti
| aprameyādisaṃkhyāvacchinnam | prathamena cittotpādeneti | dānādibodhipakṣopalakṣaṇamatra
cittotpādaḥ | kathañcittotpādaḥ saṅga ityāha | katamenetyādi | viparyāsapravṛttatvenāha
| sa cedityādi | idaṃ tat prathamaṃ bodhicittamiti | evamabhiniveśayogena yathā tadbodhicittaṃ
sañjānīte | tathedaṃ tat prathamaṃ bodhicittaṃ pariṇāmayāmītyabhiniveśayogena yadā
ca pariṇāmayati tadānena paryāyeṇa saṅgatiriti vākyārthaḥ | kasmādevaṃ viparyāsa ityāha
| na ca cittaprakṛtirityādi | pariṇāmayitumiti | yathoktadvādaśaprakārabhedabhinnapariṇāmanāmanaskāreṇa
cittasya prakṛtiranutpādatā na śakyā pariṇāmayituṃ tasyopalakṣaṇatvādekānekavasturūpatayā
sañjñātumapi na śakyetyavagantavyam | sañjānīte pariṇāmayatīti padadvayasya
prakṛtatvāt | etaduktam | "rūpādiskandhānāṃ śūnyatve traiyadhvikānāñca sarvadharmāṇāṃ sāsravānāsravobhayasthānīyānāmatītādisvabhāvatve
dānādibodhipakṣāṇāmanuṣṭhāne ca tāttvikopalambhasañjñāviparyāsapravṛttatvena
yasmādvipakṣastasmādeṣāṃ prakṛtistathatā sañjñātumaśakye"ti
| tathā coktam |rūpādiskandhaśūnyatve dharmeṣu tryadhvageṣu ca |dānādau bodhipakṣeṣu caryāsañjñā
vipakṣatā

itiyathoktārthaviparyayeṇa bodhisattvānāṃ pratipakṣamāha | tasmāttarhītyādinā | yato vipakṣastyājyastasmādbhūtānugamena
deyadāyakapratigrāhakādyanupalambhayogena dānādau pareṣāṃ sandarśanādikaṃ
kāryamityarthaḥ | evamātmānañca na kṣiṇotīti | tathaiva bhūtānugamayogena dānādau
svayamavasthānādātmānamupalambhaviparyāsaviśeṣeṇa na vināśayati | imāśceti rūpādyālambanāḥ
pūrvamuktāḥ | dharmatā'viruddhasthūlataratamasaṅgakathanāt sādhu sādhviti sādhukāraṃ
datvā sūkṣmatarasaṅgārthamāha | tena hi subhūta iti | nimittato manasikarotīti rūpakāyādyālambanenābhimukhīkaraṇāt
| kathaṃ punarevaṃ saṅgaḥ kathita ityāha | yāvanti khalu punarityādi
| tadayaṃ prakaraṇārthaḥ | trimaṇḍalaviśuddhyā dānādāvātmādyanavabodhena svaparayorniyojanaṃ
samyak pravṛttatvāt sarvasaktinicayasthānapratiṣedhena copādeyatvāt sarvathā pratipakṣaḥ
| tathāgatādiṣu namaskārādiḥ puṇyasambhārahetutvena pratipakṣo'pi san sūkṣmasaktirūpatayā
na sarvathā pratipakṣa iti | tathā coktam |dānādiṣvanahaṅkāraḥ pareṣāṃ tanniyojanam
|saṅgakoṭī niṣedho'yaṃ sūkṣmaḥ saṅgo jinādiṣu

itikathaṃ punaḥ sūkṣmasaktirvipakṣa iti | tatkasya hetorityāśaṅkyāha | nimittato hi subhūte
saṅga iti | tadeva kathayannāha | iti hi sa ityādi | idameva tattvamiti niścayagrahaṇānnanimittīkartum
| punaḥ punarālambanānnārambanīkartumiti bhedaḥ | nāpi sā dṛṣṭaśrutamatavijñāteti
cakṣurvijñānena darśanādṛṣṭā | śrotravijñānena śravaṇācchrutā | ghrāṇajihvākāyavijñānairanubhūtatvānmatā
| manovijñānenopalambhādvijñātā | nāpīti pratyekaṃ sambandhanīyam | etadeva
jñeyajñānagāmbhīryabhedenāha | gambhīretyādinā | prakṛtiriti svabhāvastathateti yāvat
| viviktatvāditi sarvopalambhaśūnyatvāt | prakṛtigambhīreti | prakṛtyā jñānasya svabhāvenānutpādena
śrāvakādyaviṣayatvādgambhīrā prakṛti pariśuddhatvāt | prakṛtiviviktatvāditi |
yathākramamavikārāviparyāsapariniṣpattyā pariniṣpannatvādityarthaḥ | etaduktam | "yasmāt svabhāvenaiva
sarvadharmagotrāṇāṃ jñānajñeyasvabhāvānāṃ prakṛtyaiva śūnyatvāt teṣāṃ gāmbhīryaṃ
tasmāt kenacidrūpeṇopalambhaḥ sūkṣmāsaktirvipakṣa "iti | tathā coktam |tadgāmbhīryaṃ prakṛtyaiva
vivekāddharmapaddhateḥ | itikathaṃ tarhi tasya varjanamityāha | prakṛtivivikteti
| bhāvābhyupagamadoṣarahitatvena yasmāt prakṛtiviviktā,tasmānnamaskaromi | prajñāpāramitetivacanānna
tarhi sarvadharmā viviktā ityāśaṅkāyāmāha | sarvadharmā ityādi | nanu svasaṃvedanarūpatvenāvagamābhāvāt
sarvadharmaviviktatāyāḥ kathaṃ sā svasaṃvidrūpā prajñāpāramiteti
| tatkasya hetorityāśaṅkyāha | tathā hi subhūta ityādi | etaduktam | "bāhyavastupariniṣpattyabhāve
svapnādāvivopadarśitavividhākāraprabhedaprapañcaṃ bahiriva parisphuradrūpaṃ vijñānamupajāyate
yadā'to jñānasya saṃvṛtyā māyopamatāvagamāttadavyatiriktatvenākṛtāḥ śūnyā māyopamāḥ
sarvadharmā iti bhagavato'bhisambodhātteṣāṃ viviktatā'pyavagate"ti |bhāvā jāyanti
saṃvṛtyā paramārthe'svabhāvakāḥ |tayā sarvamidaṃ satyamasatyaṃ paramārthataḥ ||ityāryalaṅkāvatārasūtrānusāreṇānantaramevārthatattvaṃ
spaṣṭayannāha | tasmāttarhītyādi | anabhisambuddhāstattvata
iti śeṣaḥ | sādhūktatvena samarthanamāha | tathāhītyādinā | kīdṛśī prakṛtirityāha
| yā cetyādi | yā ca prakṛtiḥ svabhāvastathatā saiva svarūpavirahādaprakṛtiryā cāprakṛtiḥ
sā  sarvadharmāṇāṃ prakṛtirekalakṣaṇatvādekarūpatvādyadutālakṣaṇatvānniḥsvabhāvatvādityarthaḥ
| etadevopasaṃharannāha | tasmāttarhītyādi | nanu bhinnakāraṇajanyatvena bhāvānāṃ
bhinnasvabhāvatve kathamekalakṣaṇatvamiti |tatkasya hetorityāśaṅkyāha | na hi subhūta ityādi
| evaṃ manyate | pramāṇavyāhatotpādarūpatvādeṣāṃ bhinnahetujanyatvanibandhanānekasvabhāvābhāve
yasmādeṣāṃ na nānārūpatā paramārthatastasmādekaiva prakṛtiriti | evametā ityādi
| yathoktakrameṇa rūpādisarvadharmāṇāmekaiva prakṛtiriti prakṛtiryadutā jñānajñeyasamataikaparijñāne
pūrvoktāḥ saṃgakoṭyaḥ | sūkṣmāsaktirūpā vivarjitā bhavanti | tathā coktam |ekaprakṛtikaṃ
jñānaṃ dharmāṇāṃ saṅgavarjanamiti

kathaṃ punaḥ prakṛtyā dharmagāmbhīryaṃ prāguktamityāha | gambhīrā bhagavan prajñāpāramiteti
| kathamiti kāṅkṣāpraśnaḥ | ākāśagambhīratayeti | sarvavijñānopalabdhārthanirākaraṇenānupalambhena
jñānajñeyasamatāsaṃsūcakena yasmāttasyāḥ prakṛterdurbodhatā kathitā'tastayā''kāśasyeva
gāmbhīryamityarthaḥ | tathā coktam |dṛṣṭādipratiṣedhena tasyā durbodhatoditā | itikimpunaḥ
kāraṇamevaṃ tasyāḥ prakṛterdurbodhatetyāha | duranubodhā bhagavan prajñāpāramiteti
| atrāpi pūrvavat kāṅkṣāpraśnaḥ | na kaścidabhisaṃbudhyata iti | rūpādyāveṇikabuddhadharmādyākāraiḥ
prakṛtestathatāsvābhāvyādanabhisambodhena yasmāccintātikrāntatvamiṣyate,ato'syā
durbodhateti yāvat | tathā coktam |rūpādibhiravijñānāttadacintyatvamiṣyate

itiacintyatvameva kuta ityāha | acintyetyādi | kathamiti śeṣaḥ | na cittena jñātavyā na cittena
gamanīyeti yasmādakṛtatvenādhimokṣamanaskārānadhimokṣānna cittena jñātavyā tattvamanaskārāparijñānānna
cittagamanīyā | tasmādacintyatvamiti yāvat | akṛtatvameva kathamityādi |
akṛta ityādi | kathamityupaskāraḥ | kārakānupalabdhita iti kārakahetoranupalambhāt | tathā
hi pratyakṣānupalambhasādhanaḥ kāryakāraṇabhāvo varṇitaḥ | tatra na tāvannirākāreṇāvasīyate
| saṃvinmātreṇa sarvacetasāṃ sāmyādidamasya jñānaṃ nedamasyeti kuto vyavasthā | yato bījajñānādaṅkurajñāne
tadajñānāttadajñāne ca bījaṃ kāraṇamaṅkuraḥ kāryamiti syāt | nāpi bījajanyatvādbījaṃ
tenāvasīyate | mā bhūccakṣurjanyatvāccakṣuṣo'vagatirata iti | atha nirākārasyāpi
cetaso'styasādhāraṇaḥ kaścidātmātiśayo hetudharmasāmarthyajanito yasmādiyaṃ vyavastheti
cet | emapyātmātiśaya ityākārasyaiva nāmāntaramāropitam | na ca nāmāntarakaraṇādarthāntaraṃ
bhavitumarhati | nāsāvākāraścetkastarhītyapadiśyatām | durupalakṣaṇatayā nāyamidantayā
nirdeṣṭuṃ śakyata iti cet | yata eveyaṃ vyavasthedaṃ bījamayamaṅkura iti tadanupalakṣaṇe
kuto'numā syāt | na hi daṇḍaviṣāṇānupalakṣaṇe'yaṃ daṇḍī viṣāṇī veti sthīyate | nāpi sākāreṇa
| na hyākāro vastunā'vyāpto'satyapi tasmin dvicandrādāvasya bhāvānnaivambhrāntatvādasya
| yastvabhrānto nāsāvasati vastuni bhavati na cānyavyabhicāre'nyavyabhicāra ityapyasat
| na hi kāryakāraṇabhāvasādhanavelāyāmayaṃ bhrāntaḥ khalvākāro'yaṃ neti niścayanibandhanamastyarvāgdṛśaḥ,na
cātīndriyadṛśaḥ pratīdamucyate | na cāsati niścaye hetuphalabhāvavyavasthā
jyāyasī | na ca vastvākāro jñānasya yujyate | yadi hyekadeśena jñeyākāraṃ jñānamiti tatparicchidyāttadā
sarve sarvavidaḥ prasajyeran | jñeyatvādibhiḥ sarvavastusādhāraṇairākārairanvitatvāt
sarvajñānānāṃ sarvātmanāpi jñeyākāratve jñānasya jñānajñeyayoraikyena vibhāgāyogādvyavahārocchedaḥ
| sarvātmanā ca saṃvedanasya saṃvedyākāratve tadabhāvādityalamatiprasaṅgena
| mandabuddhijanānugraheṇa sannihitavineyajanaviparyāsanirācikīrṣayā yathānirdiṣṭa
eva vipakṣapratipakṣayorayaṃ vibhāgo'vasātavyaḥ | tathā coktam |evaṃ kṛtvā yathokto vai jñeyaḥ
sarvajñatānaye |ayaṃ vibhāgo niḥśeṣo vipakṣapratipakṣayoḥ

ititayorvibhāvanāyāṃ kaḥ prayoga iti prayogārthamāha | tena hītyādi | yasmādeva vipakṣapratipakṣau
heyopādeyau | tasmāttadarthaṃ kathañcaritavyamityarthaḥ | rūpādiprayogamāha | na rūpe
caratyabhiniveśayogena yadā tadā carati prajñāpāramitāyām | evamuttaratra veditavyam |
rūpādyanityādiprayogārthamāha | sacedrūpamanityamityādi | rūpādyaparipūriprayogamāha| sa cedrūpamapratipūrṇamityādinā
| lakṣaṇa śūnyatvātkalpitarūpamapratipūrṇam | guṇagaṇopetatvāddharmatārūpaṃ
pratipūrṇam | na tadrūpamityādi | dharmadharmiṇorbuddhiparikalpitabhedāt | sacedevamapi
na carati | carati prajñāpāramitāyāmiti vakṣyamāṇena sambandhanīyam | yathoktadharmadeśanayā
saṃjātātiśayatvenāha | āścaryamityādi | anyārthakathanena prakārāntarābhidhānādāścaryam
| tasmādevaṃ prayogakathanena sasaṅgatā rūpādīnāmupalambharūpatvamasaṅgatā ca
māturanupalambhasvabhāvatā kathitā | rūpādiṣṭhasaṅgaprayogamāha | rūpaṃ sasaṅgamasaṅgamityādi
| sasaṅgamasaṅgamiti sopalambhamanupalambhamityarthaḥ | nanvabhiniveśamakṛtvā bhāvayitumaśakyatvātkathamevamucyata
iti | tatkasya hetorityāśaṅkyāha | asaktetyādi | abhiṣvaṅgavigamādasaktā
| abaddhā'mukteti padadvayaṃ vyākhyātam | pratītyasamutpādaśūnyatārūpatvādasamatikrāntā
| etaduktam | "yathābhiniveśamatattvādyathātattvañcānabhiniveśādvikalpena vipayīkartumaśakyā
yasmāt sarvajñatā tasmāttatra saṅgaṃ na janayatī"ti | evaṃ hītyādyupasaṃhāraḥ
| avikāraprayoga māha | āścaryamityādinā | deśanā'deśanābhyāṃ yathākramaṃ granthātmikāyā
māturniṣṭhāntardhānābhyāṃ parihāṇiḥ | tathā deśanayā yuktyāgamabādhitarūpeṇa santānāntare
samutpādādvṛddhiḥ | adeśanayā nirantarapratisaṃlayanena svasantāne'dhikārthadarśanādvṛddhiḥ
| mukhyāyāstu māturnirvikārasvabhāvatvāt sarvametannāstītyāha | yā deśyamānāpītyādi | aviruddhatvāt
sādhvityādivacanapūrvakametadeva dṛṣṭāntena spaṣṭayannāha | tadyathāpi nāmetyādi
| akartṛprayogārthamāha | tadyathāpi nāma subhūte māyāpuruṣa ityādi | vitathaprakhyātirūpatvenākartṛtvādrāgadveṣakleśābhyāṃ
nānunīyate na pratihanyate | ata eva tadudayakleśairna
saṃkliśyata iti yojyam | duṣkaraprayogasya traividhyāduddeśaduṣkaratāsarvākārajñatāprayogārthamāha
| duṣkarakāraka ityādi | notplavata iti na taralāyate noparivartate | na harṣamutpādayatīti
yāvat | na ca pratyudāvartata iti | naiva vinivṛttiṃ kuryāt | ayaṃ sannāha iti
| vakṣyamāṇāḥ sannāhaḥ | nanu sambhavatprajñādiprakarṣamavagamya yatnakaraṇāt ko nāmātiśayo
duṣkara iti | tatkasya hetorityāśaṅkyāha | ākāśenetyādi | etaduktam | "ākāśopamānapi
sarvadharmānadhyālambya tattvataḥ sambhavatprajñādiprakarṣābhāve'pi sarvākārajñatāyāḥ kṛtaśaḥ
sannāhakāraṇādatiśayo duṣkara"iti | ākāśasamānāṃ dharmadhātusamānāmiti | laukikalokottaraprasiddhibhedena
dvayamuktam | prayogaduṣkaratāmārgajñatāprayogārthamāha | ākāśaṃ sa bhagavan
parimocayitukāma iti | mārgajñatāyāṃ yaḥ prayoktukāma iti śeṣaḥ | kāritraduṣkaratā
sarvajñatāprayogārthamāha | ākāśaṃ sa bhagavannutkṣeptukāma iti | sarvajñatāṃ yaḥ kartukāma
ityupaskāraḥ | mahāvīryapāramitāprāpta iti | sannāhaprayogakāritreṣu śūnyatākaruṇāgarbhamahāvyavasāyasampannaḥ
| sannāhaḥ sannahyata iti | trividhaduṣkaramutsahate | yathābhavyaphalaprāptyā
bandhyaprayogārthamāha | atha khalvityādinā | anyatamo bhikṣuriti | akathāpuruṣo
nāmagotrādibhiranabhilakṣitaḥ pudgala iti yāvat | namaskaromīti | anyeṣāmapi pārṣadānāṃ
yathābhavyādhigamāvāptiṃ saṃsūcayan śūnyenānutpādādiprayogeṇa svānurūpādhigamājjātaprasādātiśayo
namaskaroti | prayogamevāha | tathāhi bhagavannityādinā | ākāśa iti jñeyaśūnyatve
| abhyavakāśa iti jñānaniḥsvabhāvatve | aparapratyayaprayogārthamāha | ājñāpayatu bhagavannityādi
| no hīdamiti | aparapratyayatāṃ darśayati | pareṇa rakṣādau parapratyayatāsambhavāt
| etadevaṃ praśnayannāha | evaṃ kauśika sa cedityādi | prajñāpāramitāvihāritvādeva svatastasya
rakṣādayo bhaviṣyanti nānyatheti vākyārthaḥ | niḥsvabhāvadharmādhimokṣācca svatastasya
rakṣādaya ityāha | api ca kauśiketyādi | saptavidhakhyātijñānaprayogamāha | tat kiṃ manyase
kauśiketyādinā | tatra vijñānapariṇatatvena pariṇāmakhyātyā svapnopamāḥ | maṃtrauṣadhisaṃhṛtatvena
samāhārakhyātyā māyopamāḥ | avidyamānatvena virodhakhyātyā marīcyupamāḥ |
śabdapratyayatvāt pratyayakhyātyā pratiśrutkopamāḥ jñeyarūpāsaṅkramaṇādasaṅkrāntikhyātyā pratibhāsopamāḥ
| ādhāravigamānnirādhārakhyātyāgandharvanagaropamāḥ | hetuvirahādakārakakhyātyā
nirmitopamāśca bhāvā jñātā bhavantītyevaṃ pañcaviṃśatisāhasrikāyāmuktam| atra tu saṃkṣepasya
vivakṣitatvāt pratiśrutkopamāḥ sarvadharmā iti vacanena madhyasya nirdeśādādyantatrikanirdeśa
iti pratipattavyam | tadevamanvayamukhena bodhisattvānāṃ daśavidhaḥ | prayogaḥ
kathito'rthādyathoktaviparyayeṇa śrāvakādīnāṃ veditavyaḥ | tathā coktam |rūpādau tadanityādau
tadapūriprapūrayoḥ |tadasaṅgatve caryāyāḥ prayogaḥ pratiṣedhataḥ

avikāro na kartā ca prayogo duṣkarastridhā |yathābhavyaṃ phalaprāpterabandhyo'bhimataśca saḥ

aparapratyayo yaśca saptadhākhyātivedakaḥ |itisamatādvāreṇa prayogo bhāvanīya iti samatāmāha
| sa ca tān na manyata ityādinā tatra samāhitena cittena tānna manyate yato na samanupaśyati
| te ca dharmā na vidyante | yato na sandṛśyate samāhitena manasā na jānāti | yato na
sañjānīte | te ca dharmāstajjñānagamyā na saṃvidyante | yato nopalabhyanta iti yojyam | upasaṃhārārthamāha
| sacedevaṃ viharatītyādi | tadevaṃ rūpādipadārthamananā | nīlādinimittamananā
| rūpaṃ dvidhā viṃśatidhetyādi prapañcamananā | nirvedhabhāgīyādyadhigamamananānāṃ pratiṣedhena
jñātṛjñeyadharmānupalabdhiścaturdhoktā vijñeyā | tathā coktam |caturdhā'mananā
tasya rūpādau samatā matā

itiprayogasamatāṃ pratividhya darśanamārgo dhyeya ityadhunā vaktavyaḥ | sa ca ṣoḍaśakṣaṇika
iti | "kṣaṇāntarābhāvajñāpanārthaṃ sākṣibhāvakathanāya sarvabuddhabhāṣitatvapratipādanāya
cātha khalu buddhānubhāvenetyādivacanami"tyāryavimuktisena | upāyakauśalabalenānyeṣāṃ vidhipratiṣedhābhāvāt
sahalokadhātau bhadrakalpe bodhisattvasahasrasya niyamena buddhatvaprāpterbuddhasahasramityuktam
| nāmabhiriti padasamudāyairvākyaiḥ | padairiti  suptiṅantairakṣarasamudāyaiḥ
| akṣarairiti evamityādivarṇaiḥ | ayameva prajñāpāramitā parivarta iti viśuddhiparivarta
ityarthaḥ | tatrātītatathāgatānudāharaṇaṃ taddeśanāparyupayogajñāpanārtham | maitreya
ityanāgatatathāgatodāharaṇam | anāgatasattvārthaprayojanāviṣkaraṇārtham ||abhisamayālaṅkārālokāyāṃ
prajñāpāramitāvyākhyāyāṃ viśuddhiparivarto nāmāṣṭamaḥ ||

