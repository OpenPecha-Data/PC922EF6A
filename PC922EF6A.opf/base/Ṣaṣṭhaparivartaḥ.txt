sarvabuddhastutastobhitapraśastasyādhimuktimanaskārasyānuttarasamyaksambodhau pariṇāmanaṃ vidheyamityato'nantaraṃ
pariṇāmanāmanaskāro vaktavyaḥ | sa ca vyāvṛttiviṣayabhedādanekavidha
ityādau viśeṣapariṇāmanāmanaskāraṃ nirdiśannāha | atha khalu maitreya ityādi | tatra maitreyo
nāma samādhistallābhātkasyacit samādhermaitreyatvaṃ phalaṃ tadadhigamāt | pūrvapraṇihitamaitrīphalābhisamayādīdṛśā
vā guṇāstena maitrīvimokṣamukhaprabhāvitatvādarjitā yenāsau
maitreyo jāta iti maitreyaḥ | samyakprajñāyogādbodhisattvaḥ sarvākāropāyasambandhānmahāsattvaḥ
| bodhisattvamahāsattvaśabdayoḥ prajñopāyābhidhāyitayāmoghapāśasūtre pāṭhāditi | anumodanāpariṇāmanāsahagatamiti
| anumodanāpūrvikā pariṇāmanā tathāgatānuttarasamyaksambodhyanupalambhālambanena
manaskāreṇa pariṇāmanādviśeṣapariṇāmanāmanaskārastayā ca sahagatamiti samāsaḥ
| tathāhi parakīyaṃ dānamayādipuṇyakriyāvastu vakṣyamāṇānumodanāmanaskāreṇānumodya
bodhau pariṇāmayitavyamityayamapi prakāraḥ sambhavati | tathā cānantarameva vakṣyatyevamanumodyānumodanāsahagataṃ
puṇyakriyāvastvanuttarāyāṃ samyaksambodhau pariṇāmayāmīti vācaṃ bhāṣeteti
| tata iti sarvasattvānāṃ dānamayādipuṇyakriyāvastunaḥ sakāśādityarthaḥ | agramākhyāyate
dvividhāgratāyogāt | dvividhā'gratā śreṣṭhāgratā cottaptatayā jyeṣṭhāgratā cādvitīyatayetyāha
| śreṣṭhamākhyāyate jyeṣṭhamākhyāyata iti | śreṣṭhāgratāpi dvividhā varatayā copāyakauśalena
pravaratayā ca prajñāpāramitayetyāha | varamākhyāyate | pravaramākhyāyata iti
| ubhābhyāṃ nānyat praṇītamiti kathanāyoktaṃ praṇītamākhyāyata iti | jyeṣṭhāgratāpi dvividhā
| uttamatayā ca samābhāvāt | anuttamatayā cādhikābhāvāditi darśanāyoktam | uttamamākhyāyate,anuttamamākhyāyata
iti | ābhyāṃ nānyanniruttamamityāha | niruttamamākhyāyata iti |
yathoktena ca vidhinā śrāvakādyasādhāraṇatvenāsamamākhyāyate | asamairbuddhaiḥ samatāṃ prāptuṃ
hetutvādasamasamamākhyāyate | anupalambhākārapariṇāmanāmanaskāraṃ nirdidikṣurāha | evamukta
āyuṣmān subhūtirityādi | daśadiśi loke sarvataḥ sarvatragatayeti | daśasu dikṣu lokadhātau
sarvasmin pūrvādidigvyāptyetyarthaḥ | pūrvapaścimadakṣiṇottarāsu dikṣu yathākramamaprameyāsaṃkhyeyāparimāṇācintyāsu
sthitā lokadhātavo yathāsaṃkhyamaprameyāprameyeṣvityādinā
nirdiṣṭāḥ | tathordhvādho diśi sthitā anantāparyanteṣvityarthabhedo vācyaḥ | aprameyāprameyāṇāmityādi
| laukikavītarāgāṇāṃ śaikṣāṇāṃ,pratyekabuddhānāṃ bodhisattvānāñca yathākramamaprameyāsaṃkhyeyāparimāṇācintyāparyantānāṃ
jñānapathātītatvenāprameyādayo veditavyāḥ | chinnavartmanāmityādi
| hatāritvena kṣīṇāsravatvena ca chinnavartmānaḥ | niḥkleśatvena vaśībhūtatvena
ca chinnavartmanayaḥ | suvimuktacittasuvimuktaprajñatvena chinnaprapañcabhavanetrīkāḥ
| ājāneyamahānāgatvena paryāttabāṣpāḥ | kṛtakṛtyatvena kṛtakaraṇīyatvena ca marditakaṇṭakāḥ
| svapahṛtabhārāṇāmityādi vyākhyātam | athavā sarvākārajñatā mārgajñatā sarvajñatā
sarvākārābhisambodho mūrdhābhisambodha iti pañcabhirabhisamayaiḥ prahātavyavastuprahāṇādyathākramaṃ
chinnavartmanāmityādi pañca padāni | taireva pañcabhirabhisamayaiḥ prāptavyadharmādhigamayogādyathāsaṃkhyaṃ
svapahṛtabhārāṇāmityādi pañca padāni vācyāni | etasminnantara
iti madhye | anāśravaṃ śīlaṃ samādhiḥ prajñā ca śīlaskandhaḥ samādhiskandhaḥ prajñāskandhaḥ
| sarvāvaraṇaprahāṇaṃ vimuktiskandhaḥ | viśiṣṭajñānasākṣātkaraṇaṃ vimuktijñānaskandhaḥ
| sarvaścaiṣa śrāvakādibhiḥ sādhāraṇa ityasādhāraṇārthamāha | yāni cetyādi | tatra dravyataḥ
ṣaṭ pāramitāḥ | nāmatastu daśa bhavanti | prajñāpāramitāprabhedatvāccatasṛṇāṃ pāramitānām
| tathāhi lokottaranirvikalpakaṃ jñānaṃ krameṇa rsāvavaraṇaprahāṇakāriprajñāpāramitā |
lokottaramārgapṛṣṭhalabdhajñānasaṅgṛhītāḥ punarupāyapraṇidhānabalajñānapāramitāḥ syuriti |
prādhānyādādau ṣaṭ pāramitāḥ nirdiśya pariśiṣṭapāramitopādānārthamāha | buddhaguṇasampadupāyapāramitā
balapāramiteti sugamam | abhijñāpāramiteti bauddhī sarvābhijñā ṣaṣṭhī vā grāhyā
| parijñāpāramitā jñānapāramitā | kathaṃ prakṛṣṭāpi satī jñānapāramitā na nirvikalpeti
ceducyate | yasmājjñānapāramitā nirvikalpajñānapṛṣṭhalabdhaṃ jñānaṃ yena jñānenādhigamaṃ paricchidya
svayañca dharmasambhogaṃ pratyanubhavati parāṃśca paripācayati | taccaitannirvikalpajñāne
dvayamapi nāstītyato na nirvikalpā jñānapāramitā | praṇidhānapāramiteti jñāyata
eva | sarvajñajñānasampaditi | pramuditādibhūmayaḥ | yā ca hitaiṣiteti muditopekṣe | buddhaguṇā
iti | aṣṭādaśāveṇikabuddhadharmādayaḥ | samyaksambodhisukhamiti | kleśajñeyāvaraṇāvāsanānusandhiprahāṇaphalam
| sarvadharmaiśvaryapāramiteti | sarvākārajagadarthasampādanaśaknutā
| anabhibhūtaḥ sarvābhibhūriti māratīrthikādibhiratiraskṛtasteṣāñca kṛtābhibhavanaḥ
| ṛddhyabhisaṃskāra iti | ṛddhiprātihāryamāvarjanapūrvakabodhibījāropaṇahetuḥ | yaccānāvaraṇamityādi
| kleśajñeyāvaraṇaprahāṇādyathākramamanāvaraṇamasaṅgamata evāpratihatam | samābhāvādasamam
| samenāsamanaiva samatvādasamasamam | sarvānyopamātikrāntatvādanupamam | anantajñānaparicchedāyogyatvādaparimeyaṃ,evaṃ
viśeṣaṇaviśiṣṭaṃ kiṃ tadityāha | tathāgatayathābhūtajñānabalamiti
| ādeśanādiprātihāryakaraṇasamarthameva jñānamavyāhatatvādbalamuktam | yadbuddhajñānabalaṃ
balānāmiti | āśravakṣayajñānameva balaṃ balānāṃ madhye prakṛṣṭataram |
yadbuddhajñānadarśanamiti | jñānaṃ satyādisambodhirabhijñāḥ pañca darśanam | daśabalapāramiteti
| sthānāsthānajñānabalādīni daśa | caturvaiśāradyeti | samyaksambuddho'hamityādi pratijñāne
paryanuyokturabhāvena nirbhayatākārāścatvārastaiścaturbhirvaiśāradyaiḥ paramasuparipūrṇo'yamadhigamaḥ
sāṃvṛtaḥ | tāttvikastvanya ityāha | yaścetyādi | paramārthābhinirhāreṇeti
| māyopamatābhimukhīkaraṇena dharmacakrapravartanamiti | dharmasya svādhigamasya dyotikayā
prajñāpāramitādeśanayā cakravatpunaḥ punarāmukhīkaraṇārthena pravartanaṃ vineyasantāne
vistārīkaraṇam | tadeva tamo'panayanāddharmolkāpragrahaṇam | samyak pratibodhanāddharmabherīsampratāḍanam
| vineyamanaḥprapūraṇāddharmaśaṅkhaprapūraṇam | paurītvena dharmaśaṅkhapravyāharaṇam
| dṛḍhasarvāvaraṇapraharaṇāddharmaśaṅkhapraharaṇam | varṇatvena dharmavṛṣṭipravarṣaṇam
| viṣpaṣṭatvena vijñeyatvena ca dharmayajñayajanam | manojñatvena sarvasattvasantarpaṇam
| śravaṇīyatvena yathāsukhīkaraṇāt sampravāraṇam | ye ca tatretyādi | buddhadharmeṣu
vinayanādvinītāḥ pratyekabuddhadharmeṣu śikṣaṇācchikṣitāḥ | śrāvakadharmeṣvadhimokṣādadhimuktā
iti yojyam | svabodhyadhigamaṃ pratiniyatagotratvalābhānniyatāstata eva sambodhiparāyaṇāḥ
| śaikṣāṇīti | prathamaphalapratipannakādīnāṃ sambandhīni | aśaikṣāṇīti | arhatām
| tatra traivācikādikarmaṇopasampanno bhikṣurevaṃ bhikṣuṇī | triśaraṇaparigrahāt pañcaśikṣāpadaparigrahāccopāsakastathopāsiketi
dvidhā bhedaḥ | triśaraṇaparigṛhītamupāsakaṃ ma ācāryo
dhārayatu | tathā triśaraṇagataṃ pañcaśikṣāpadaparigṛhītamupāsakaṃ ma ācāryo dhārayatviti
vinaye dvidhā pāṭhāt | manobhāvanīyāniti | eka-dvi-tri-pudgalānmanaḥprasādakāriṇaḥ | niravaśeṣamanavaśeṣamiti
| anantahetutvādaprameyaphalapradatvācca yathākramaṃ vācyam | aikadhyamityādi
| atītatathāgatasambandhena nirdiṣṭatvādaikadhyamekaprakāratvamabhisaṃkṣipya cetasyadhyāropyāprameyatvādirūpeṇa
piṇḍayitvā gaṇayitvā bodhisattvādi-yāvattiryagyonisambandhena
tulayitvā pramāṇīkṛtya vakṣyamāṇalakṣaṇayā'grayā'numodanayā'numodeta | karturāśayādatiśayaśraddhātiharṣaṃ
svayaṃ tat sarvasampādanāśayātiśayaṃ kuryāditi yāvat | agrārthameva
kathayannāha | śreṣṭhayetyādi | vyākhyātametat | vācambhāṣateti | sarvatathāgataśīlādiskandhasyānupalambhālambanena
manaskāreṇānumodanāsahagataṃ puṇyaṃ sarvasattvārthamanuttarabodhau
pariṇāmayāmīti vacanamuccārayedityarthaḥ | āhārakamiti | utpādakaṃ mama sarvasattvānāṃ
veti śeṣaḥ | anupalambhapariṇāmanāmanaskāraṃ nirdiśyedānīṃ tatra kucodyaparihārārthaṃ praśnayannāha
| tatra bodhisattvayānika ityādi | yairvastubhiḥ pariṇāmayatīti | yaistathāgatatvādigotrairhetubhirniryātayatītyarthaḥ
| kvacidanumodeteti pāṭhaḥ | tatrāpi pariṇāmanāmanaskārasya
prakrāntatvātpariṇāmayatītyartho grāhyaḥ | tathā cānantarameva vakṣyati | katamairvastubhiḥ
pariṇāmayatīti | yairārambaṇairyairākārairiti | ārambaṇāni śīlaskandhāḥ sarvadharmāstadgrahaṇaprakārā
evākārāḥ | taccittamiti grāhakavikalpam | apitviti | apituśabdo nipātaḥ
kiṃśabdārthe vartate | tathopalabhyeran yathā nimittīkarotīti | vastvādīnyanimittīkṛtya
pariṇāmayitumaśakyatvāttānyatītatayā'vidyamānānyevādhyāropya yathodbhāvanāsaṃvṛtyā viṣayīkriyante
kiṃ tattvatastathaiva samupalabhyanta ityarthaḥ | yadyupalabhyanta iti matam |
tathā ca sati |pramāṇavyāhatatvena viparyāso hi vastunaḥ |upalambho marīcyādijñānavat pariniścitaḥ
||tasmāttadbalato vṛttaḥ pariṇāmavidhirmataḥ |ātmātmīyaviparyāsapravṛtta iva durbalaḥ
||iti matiḥ | vikalpaviṣayasyādhyāropitatvenālīkatvāt pratyayādhīnavṛttitvācca svapnamāyāmarīcivannaivopalabhyante
tattvata ityāha | na tāni bhadanta ityādi | evamapi viparyastapariṇāmaprasaṅga
ityāha | yadi so'saṃvidyamānamityādi | svalakṣaṇaviṣayīkaraṇādārambaṇīkuryāt
| sāmānyarūpaparicchedān nimittīkuryāt | saṃjñāyā nimittodgrahaṇātmikāyāḥ svaviṣayābhāvena
viparyāso'tasmiṃ tadgrahādbhrāntiḥ saṃjñāviparyāsaḥ | cittasyālambanagrāhakavijñānasya
tathaiva viparyāsaścittaviparyāsaḥ | dṛṣṭerevākāraparicchedarūpāyāḥ santīraṇātmikāyāḥ
prajñāyāḥ pūrvavadviparyāso dṛṣṭiviparyāsaḥ | na bhavediti kathaṃ tasyeti pūrveṇa sambaddhādapitu
bhavedityarthaḥ | tathā cānupalambhapariṇāmanāmanaskāraḥ saṃjñāviparyāsādirūpa iti
śeṣaḥ | tasmādanyathā saṃjñādīnāṃ viparyāsatvapratipādanena prakṛtārthāvirodhānna kiñciduktaṃ
syāt | na tvasya svaviṣayābhāvena saṃjñāderviparyāsatve'tatsvabhāvasyānyasya kathaṃ saṃjñāviparyāsādirūpateti
| tatkasyahetorityāśaṅkyāha | tathāhītyādi | rāgo'pītyapiśabdena
dveṣādiparigrahaḥ | vikalpyeti | adhyāropya | saṃkalpyeti | punaḥ punarālambya viparyastasaṃjñādiprabhavatvādrāgo'pi
saṃjñāviparyāsa iti yojyam | etaduktam | "yasmādavidyamānaṃ nityatvādikamanityatvādidharmayukte
vastunyadhyāropya tadeva punaḥ punarālāmbyotpadyamāno rāgādiviparyastasaṃjñādihetukatvena
saṃjñāviparyāsādirūpaḥ samutpadyate | tasmādanupalambhapariṇāmanāmanaskārastathaivotpadyata
iti | pakṣāntarārthamāha | athāpītyādi | athāpi yathāvastu
yathārambaṇaṃ yathākāro'saṃvidyamāna iti śeṣaḥ | tathā bodhistathācittaṃ kimasaṃvidyamānamityadhyāhāryam
| evamityabhyupagame satyāha | evamityādi | grāhyagrāhakāśca sarvadharmāstadvāsanāḥ
sarvāḥ sarvadhātavo'saṃvidyamānāḥ prāptā iti matiḥ | bhavatvevaṃ ko doṣa iti
cedāha | yadi cetyādi | evaṃ manyate | yadi yathāvastvādikamasaṃvidyamānaṃ tathābodhicittādikaṃ
tadā katamairvastvādibhiḥ katamaṃ cittādikaṃ kva bodhau pariṇāmayati | yāvatā naiva
kenacit kiñcit kvacit pariṇāmayatyataḥ sarvathā pariṇāmānupapattau pariṇāmaviparyāsa iti |
tattvena viparyasto'pyanityādivikalpavat pāramparyeṇa bhūtārthaprāpakaḥ saṃvṛtyā vastvādervidyamānatvena
pariṇāmanāmanaskāra iṣyata evāto na kiñcidadhikaṃ tvayoktamityabhiprāyeṇāha
| nedamāryasubhūta ityādi | athavā tasmin vastvārambaṇādau pāramārthikābhiniveśavigamena
saṃvṛtyā māyāpuruṣasyeva pariṇāmanānna viparyastapariṇāma iti abhiprāyavānāha | nedamāryasubhūta
ityādi | yuktiyuktamapi kathamādikarmikasya na vaktavyamiti | tatkasya hetorityāśaṅkyāha
| yadapi hi syādityādi | adhigamasampratyayavaikalyādadṛḍhatvena śraddhāmātrakaṃ tadeva
mṛdumadhyādhimātrabhedāduktam | premamātrakamityādi padatrayeṇa | athavā śraddhāmātrakamastitvaguṇavattvaśakyatveṣu
yathākramamabhisaṃpratyayaḥ prasādo'bhilāṣa ityevaṃ premamātrakamityādi
tridhā nirdiṣṭam | antardhīyeteti vinaśyet | saṃvṛtiparamārthavibhāgākuśalatvāditi
bhāvaḥ | na vaktavyameva tarhi prāptamityāha | avinivartanīyasyetyādi | yo vā kalyāṇamitropastabdha
iti pṛthagjanasyāpi kalyāṇamitrādhiṣṭhitatvenobhayasatyasvarūpavijñānāditi
bhāvaḥ | upasaṃhārārthamāha | evañcetyādi | evamiti saṃvṛtisatyānatikrameṇa | punarapi saṃvṛtipakṣāśrayeṇa
codyārthamāha | yenetyādi | yaditi | anumodanāsahagataṃ kuśalamūlam | taccittamityanumodakaṃ
pariṇāmanākāle kṣīṇamupacayavināśānniruddhaṃ prabandhavināśena vigataṃ
prakṛtivināśādvipariṇataṃ vikāravināśena | tattasmāt katamattaccittamanumodakaṃ pariṇāmanākāle
yenānumodakacittena pariṇāmayati | naiva kenacidityarthaḥ | evaṃ manyate | evañcātra
bodhisattvena mahāsattvenānumodanāsahagataṃ puṇyakriyāvastusarvajñatāyāṃ pariṇāmayitavyamiti
vacanena paurvāparyapratipādanānnaikasmin kṣaṇe dvāvanumodanāpariṇāmanāmanaskārau bhavata
iti pratipāditam | tasmāt samānakartṛtvektvāpratyayavidhānādekameva cittaṃ pūrvamanumodya
paścāt pariṇāmayatītyuktam | taccāyuktaṃ yato nityasya kramayaugapadyābhyāmarthakriyāvirodhāt
kṣaṇikatvenānumodakaṃ cittaṃ pariṇāmanākṣaṇenāstyatastena kathaṃ pariṇāmayatīti |
evamanumodyeti padamasaṅgatamiti nirdiśyedānīmanumodanāsahagataṃ puṇyakriyāvastviti padamayuktamityāvedayannāha
| katamadvetyādi | etaduktam | "anumodanākāreṇotpādādanumodakameva
cittamanumodanāsahagataṃ puṇyakriyāvastūcyate | yatastasmāt katamadvā taccittamanumodanāsahagataṃ
puṇyakriyāvastu yaccittaṃ vyatiriktaṃ karmabhūtamanumodakaṃ cittaṃ kartṛbhūtaṃ pariṇāmayati
| na ca tenaiva cittena tasyaiva pariṇāmanā yuktā svātmani kāritravirodhāditi matiḥ
| atha matamanumodanācittānantaraṃ viśiṣṭacittakṣaṇotpādādanumodanāsahagataṃ puṇyakriyāvastu
yaccittaṃ prāptaṃ tatpaścāt pariṇāmanācittena pariṇāmayitavyamityayaṃ tasya vākyasyārtha"iti
| tathāpi pariṇāmayitavyamiti padaṃ nopapannamityāha | kathaṃ vā śakyamityādi |
evaṃ vākyārtho yojanīyaḥ | prathamakṣaṇabhāvino vijñānasya kṣaṇikatvena dvitīye kṣaṇe'bhāvaḥ
| tathā dvitīyakṣaṇabhāvino'pi kāraṇavaikalyādanutpādena prathamakṣaṇe'bhāva ityevaṃ yadā
dvayoḥ pariṇāmanīyapariṇāmakayoḥ prathamadvitīyakṣaṇabhāvinościttayoḥ samavadhānasambhavo
nāsti tatkathaṃ dvitīyakṣaṇabhāvinā pariṇāmanācittena prathamakṣaṇabhāvicittamanumodanāsahagataṃ
puṇyakriyāvastu pariṇāmayituṃ śakyamiti | pūrvacittānutpādatā tarhi vidyamānā pariṇāmyata
iti cet | āha | na ca taccittasvabhāvatā śakyā pariṇāmayitumiti | nīrūpatvāditi
bhāvaḥ | bhagavadāryamaitreyādhiṣṭhānena śakraḥ pariharannāha | mā khalvityādi | ayamabhiprāyaḥ
| saṃvṛtyābhyupagatabhāvānāmarthakriyākāritvena kṣaṇikatve sati viśiṣṭotpattikriyāsamāveśaṃ
muktvā na vai kaścit kriyāntarasamāveśaḥ sambhavati | ato yogināṃ viśiṣṭānumodakacittānantaraṃ
viśiṣṭataramanumodanāsahagataṃ puṇyakriyāvastucittamutpadyate | tato'pyanantaraṃ
tatkuśalamūlavāsanāvāsitaṃ viśiṣṭatamañcittaṃ pariṇāmanākāreṇodayamāsādayati | pratītyasamutpādadharmatābalāditi
sthitametadvastutatvam | kṣaṇena vyavahārāyogādbālajanānurodhena
santānāpekṣaṇāt sāmayikatvena ca śabdavṛterevañcātra bodhisattvena mahāsattvenānumodyānumodanāsahagataṃ
puṇyakriyāvastu sarvajñatāyāṃ pariṇāmayitavyamityanena vākyenoktamāryamaitreyeṇa
karmakartṛkriyādirūpatayā | tatra ca vastubhāgaṃ parityajya śabdamātramevaṃ gṛhītvā
bālajanottrāsakaro vikalpo na kārya iti | kiñcaivamanumodyānumodanāsahagataṃ puṇyakriyāvastu
| anuttarāyāṃ samyaksambodhau pariṇāmayāmīti vācaṃ bhāṣeteti prāk svavacanādāryasubhūtināpi
saṃvṛtipakṣe yathokta evābhiprāyo'bhyupagantavya ityabhiprāyeṇāha | kathañcāryasubhūta
ityādi | yadi yathoktābhiprāyo na gṛhyate,tadā gatyantarābhāvāt kathaṃ pariṇāmayitavyam
| naiva kathañcittasmādyathokta evābhiprāyo grāhya ityarthaḥ | tadeva kathayannāha | kathañcānumodanāsahagatamityādi
| parigṛhṇatā suparigṛhītaṃ pariṇāmayatā supariṇāmitaṃ kathaṃ
bhavatīti yojyam | aviparyāsalakṣaṇapariṇāmanāmanaskārārthamāha | atha khalvāyuṣmān subhūtirityādi
| ārabhyeti vikalpakena vijñānenāmukhīkṛtya | adhiṣṭhānaṃ kṛtveti | agrato viṣayabhāvenāvasthāpya
| pariṇāmayāmīti vācā pariṇāmanādvikalpena pariṇāmaḥ kṛtastasmāt sarvasyaiva
vikalpasya prakṛtyā svabhāvapratibhāse'narthe'rthādhyavasāyena pravṛtterbhrāntatvamityabhiprāyeṇāha
| kathanna sañjñāviparyāsa ityādi | parihārārthamāha | sa cedāryasubhūta ityādi
| tasmiṃścitte na cittasañjñībhavatīti | pariṇāmakacitte tasmin paramārthato na cittābhiniveśībhavati
| evaṃ ko guṇo bhavatītyāha | evaṃ bodhisattvenetyādi | upasaṃharannāha |
yathā taccittamityādi | idaṃ tadvartamānaṃ pariṇāmakañcittamityabhiniveśena tattvato yathā
taccittaṃ na sañjānīte na pratipadyate | tathā yadi pariṇāmayati tadaiva samyaganupalambhahetupravṛttatvānna
sañjñāviparyāsa ityādi yojyam | etaduktam | "yadi tasya vikalpasyāviṣayasya
viṣayavattāṃ gṛhṇīyāttadā bhrānto bhavet | yāvatā māyākāravadasau tajjñānamaviṣayamaviṣayatayaivāvagamya
vikalpena pariṇāmane'pi svarūpaparijñānāt kathaṃ bhrānto bhavatī"ti |
sāmarthyakathitamapyarthaṃ spaṣṭayannāha | atha yena cittenetyādi |māyākāro yathā kaścinnirmitāśvādigocaram
|ceto nirviṣayaṃ vetti tena bhrānto na jāyate ||iti nyāyena pariṇāmyamānacittādāvapi
māyāpuruṣasyeva vartanānna viparyāsa ityāha | sa cet punarityādi | yaccittamiti
pariṇāmyamānam | evaṃ sajjñānīta iti | vakṣyamāṇakṣīṇatvādinā prayogapṛṣṭhāvasthāyāṃ pratipadyate
| evaṃ samanvāharatīti | maulāvasthāyām | tasyāpi cittasya saiva dharmateti |
pariṇāmakacittasya svabhāvavirahāt saiva kṣīṇātvādidharmatā | yairapi dharmairiti vastvādibhiḥ
| yeṣvapi dharmeṣviti sarvajñatādiṣu | amumevārthamanāgatādihārakatrayabhedena darśayannāha
| yathātītānāmevamanāgatānāmityādi | sa eva dharmo'kṣaya iti | dharmatārūpeṇa kṣayābhāvādakṣayo
buddhatvam | na dharmo dharmaṃ pariṇāmayatīti | dharmaḥ pariṇāmanāmanaskāraḥ
puṇyakriyāvastu dharmam | nanu pariṇāmayāmīti śabdollekhena pariṇāmanādvikalpaḥ samākṣiptastasya
ca prakṛtyā svapratibhāse'narthe'rthādhyavasāyena pravṛtterbhrāntatvātkathaṃ na sajjñādiviparyāsa
iti | tatkasya hetorityāśaṅkyāha | tathāhi sa tāmityādi | etaduktam "yadyāropitasya
tāttvikasya ca rūpasya vibhāgaṃ na jānīyāttadā dṛśyavikalpyāvarthāvekīkṛtya svapratibhāse'narthe'rthādhyavasāyena
pravartanādbhrānto bhavedyāvatā vikalpaviṣayamāropitamāropitātmanā'līkarūpeṇa
niścinvan saṃvṛtyā svalakṣaṇañca vastu nirvikalpakajñānagocaraṃ pṛthageva
māyopamātmakaṃ māyopamātmanā'vitatharūpeṇa paśyan yadā pariṇāmanāṃ nābhiniviśate na ca
pariṇāmyamānaṃ cittaṃ pariṇāmakañcittaṃ jānātītyapi pratipadyate | na ca dharmo dharmaṃ
jānātītyavagacchati | tadā kathaṃ viparyasto nāme"ti | yathoktamevārthaṃ vyatirekamukhena
spaṣṭayannāha | sa cet punarityādi | nanvavabodhamantareṇa pravṛttyasambhavāt kathaṃ jānāno
na pariṇāmayatīti | tatkasya hetorityāśaṅkyāha | tathāhi sa tāṃ pariṇāmanāmabhiniviśata
iti | pramāṇabādhitabhāvarūpāṃ tatveneti śeṣaḥ | viviktapariṇāmanāmanaskāramāha | sacet punarasyaivaṃ
bhavati so'pi puṇyābhisaṃskāra iti | puṇyaṃ kuśalamūlānyalobhādīni | tasyābhisaṃskāraḥ
tatsamutthāpikā kriyācetanā | ātmādisambandhadoṣarahitatvādviviktaḥ | māyopamatayā
sarvopadravapraśamahetutvena śāntaḥ | śāntatvādirūpeṇāpyabhiniveśo viparyāsa ityāha | sa
cedevamityādi | yadi śāntā ityādyevaṃrūpeṇa bhāvato na sañjānīte tadā samyak pravṛttatvādevamiyaṃ
tasya prajñāpāramiteti yojyam | buddhakuśalamūlasvabhāvānusmṛtipariṇāmanāmanaskāraṃ
nirdiśannāha | yadapi tatteṣāṃ buddhānāmityādi | yādṛśa eva pariṇāma iti māyopamaḥ | tadapīti
pariṇāmakañcittam | saṃvṛtyā'vicāraikaramyapūrvapūrvasvakāraṇamāśritya kuśalamūlasyevotpādāttajjātikam
| svasāmānyalakṣaṇarūpeṇa yathākramamarthakriyāsu yogyatvādayogyatvācca
tallakṣaṇaṃ tannikāyam | dharmadhātusvabhāvatvāttatsvabhāvam | sacedevaṃ saṃjānīta iti |
nimittata iti śeṣaḥ | buddhipūrvakatvād vyāpārāṇāṃ kathaṃ pratipadyamāno na pariṇāmayatīti
| tatkasya hetorityāśaṅkyāha | na hi buddhā ityādi | niṣedhyābhāve niṣedhānupapattau tatra
śūnyatvādau tattvābhiniveśo viparyāsa ityabhiprāyaḥ | prakārāntaramapyāha | yaccātītamityādi
| asamprāptamiti | vartamānakālatāṃ na pratipannam | svabhāvavaidhuryeṇāvasthānānupapatteḥ
sthitiṃ nopalabhyate | sahakārī kāraṇatayā naiva nimittam | upādānakāraṇatayā na viṣayaḥ
| yathoktarūpeṇālambanāt sacedevaṃ nimittīkaroti | tathaiva niṣedhābhiniveśena vastutattvāparijñānānna
samanvāharati | tato viparyastatvānna pariṇāmayatīti | animittākāreṇa tarhi
pariṇāmanāyāṃ kāṣṭhāderapi prāpnotītyāśaṅkyāha | atha smṛtivaikalyenetyādi | smṛtyabhāvena
śūnyādikaṃ kāṣṭhādibhāvo na nimittīkaroti | tathāpi vastutvāparijñānānna samanvāharati
| evaṃ smṛtivaikalyādanavabodhādvā devadattādirna manasikaroti kiñcittathāpi pūrvavanna
samanvāharati | tataśca tathaiva viparyastatvānna pariṇāmayatīti vākyārthaḥ | yadi nimittākāreṇā
nimittākāreṇa ca na pariṇāmastadā kathaṃ tarhi kriyatāmityāha | atha tannimitamityādi
| etaduktam "nimīlitākṣajātyandhādīnāmiva pratyayavaikalyenāmanasikāramātrānna bhāvādiviparyāsavāsanā
prahīyate | asañjñisamāpattyādivyutthitasyeva yoginaḥ punarapi bhāvādyabhiniveśamūlasya
rāgādikleśagaṇasyotpatteḥ | na cāpi vinā viparyāsaprahāṇena pūrvopalabdheṣu
rūpādiṣu paṭutaratadanubhavāhitamanasikāraparivarjanaṃ śakyaṃ kartum | asya parivarjane dāhāparivarjanavat
| tathāhyamī rūpādimithyāvikalpā na kaṇṭakādivadutkīlya cetaso'panetavyāḥ
| kintarhi bhāvādiṣvastitvaviparyāsabījāpagamāt | atastadavinivṛttāvaprahīṇatimiradoṣasyeva
puṃso'līkarūpādyabhiniveśaḥ pravartamānaḥ kena vāryeta | tacca viparyāsabījaṃ yoginaḥ prajñācakṣuṣā
nirūpayataḥ sarvadharmāṇāṃ samyagjñānālokenādarśanānna bhavati | evaṃ satyutkhātamūlā
iva taravo nirmūlatayā durvikalpāścetasi tattvato na punarvirohantītyevaṃ tannimittaṃ
tathāgatakuśalamūlapariṇāmakañca cittaṃ māyopamatayā samanvāharati | tadrūpeṇaiva tattvato'nabhiniveśānna
ca nimittīkaroti"iti | upāyakauśalapariṇāmanāmanaskāraṃ kathayannāha
| evamatra bodhisattvenetyādi | upāyakauśalamiti | dānādīnāmanuṣṭhāne'pyanupalambhaḥ | nanu
bhinnatvādupāyakauśalaśikṣāyā mātuḥ śravaṇādinā kaḥ sambandha iti | tatkasya hetorityāśaṅkyāha
| nahi prajñāpāramitāmityādi | etaduktam "dānādīnāmanupalambhena yā prajñāpāramitāyā
pariṇāmanākriyā saiva yasmādupāyakauśalaśikṣā tasmānmātuḥ śravaṇādikaṃ vinā na bhavatī"ti
| etadeva spaṣṭayannāha | tatra ya evaṃ vadetyādi | syādvacanīya iti vaktavyo bhavedityarthaḥ
| nanu bhinnatvātpariṇāmasya prajñāpāramitayā saha kaḥ sambandha | iti tatkasya hetorityāśaṅkyāha
| niruddhā hītyādi | pūrvakuśalamūlopārjakacittacaitasikadharmāṇāṃ tadvāsanānāñca
tattvato'nutpādānniruddhā hi ta ātmabhāvā niruddhā hi te saṃskārā iti dvayamuktam |
prayogamaulapṛṣṭhāvasthāyāmupalambhābhāvena ta eva yathākramaṃ śāntā viviktā virahitā upalabdhita
iti yojyam | athavā tadākāreṇa nirākāreṇānyākāreṇa ca jñānena grahītumaśakyatvādyathākramaṃ
vācyam | ayamabhiprāyaḥ | pariṇāmyamānadharmāṇāṃ tadvāsanānāñca tattvato'nutpādāt
pariṇāmakajñānapathātītatvena yasmāt pariṇāmānupapattistasmādvikalpenādhyāropya prajñāpāramitābalena
māyopamadharmatādhimokṣādaviparyastaḥ samyagupāyakauśalapariṇāmaḥ śakyate kartumiti
| animittapariṇāmanamanaskāraṃ vaktumāha | api tu khalu punaḥ sa pudgala ityādi | śūnyatādyekarūpeṇa
grahaṇānnimittīkṛtya punaḥ punarmanasikaraṇādvikalpya ca yathābhūtamapagatabhāvābhāvādirūpaṃ
tattvaṃ paścātsvavikalpapratibhāse'narthe'yathābhūte'rthādhyavasāyena
yathābhūtasañjñī pāramārthikasañjñī san vikalpapratibhāsitamarthamupalambhamanupalambhebuddhatve
pariṇāmayediti vākyārthaḥ | nanvarthopalambhābhāvāt kathamevaṃ pariṇāmitam | nābhyanujānantīti
| tatkasya hetorityāśaṅkyāha | eṣa eva hi tasyetyādi | etaduktam "yasmāt pudgalaḥ
śūnyatādyākāratayā parinirvāṇamanuttarāṃ bodhiṃ nimittīkaroti vikalpayati ca svavikalpapratibhāsenākāreṇa
tathaiva copalabhate | tasmādadhyāropitārtharūpeṇa grahaṇādavicikitsyatvena
tasyaivaṃ mahānupalambha iti  | nanūpalambhasya manaḥprasādādikāritvāt kathaṃ tatsañjñinaḥ
pariṇāmanā na mahārthakarī"ti | tatkasya hetorityāśaṅkyāha | saviṣa ityādi | abhimatadharmatattvādhigamabhraṃśārthena
maraṇahetutvāt saviṣaḥ | sarvasaṃsāraduruddharaduḥkhahetutvena
saśalyaḥ | ādikarmikāṇāṃ manaḥprasādādikāritve'pi pramāṇavyāhatatvāditi śeṣaḥ | etadeva
spaṣṭayannāha | tadyathāpi nāmetyādi | tatra parijñātaviṣadoṣarūpatvāt paṇḍitāḥ | viṣasvarūpājñānādbālāḥ
svarūpāvagame'pyanavadhāritamāraṇaśaktitvādduḥprajñāḥ | sukhotpādakatvāt
sukhakaraṃ paryavasāne duḥkhaphalatvādduḥkhavipākam | eka ityupalambhasaṃjñinaḥ śrutacintābhāvanāvasthāsu
mithyāvaraṇādyathākramaṃ durgṛhītenetyādipadatrayam | māyopamārthasya
saviparyāsavinivṛttiprayojanānavagamāt subhāṣitasyārthamajānānāḥ | māyopamapadārthasvarūpāvadhāraṇaśaktivaikalyādyathābhūtamarthamanavabudhyamānāḥ
| nanvādikarmikasya manaḥprasādādikāritvāt
kathamupalambhaḥ sadoṣo yena tatsaṃjñinaḥ pariṇāmo nāstīti | tatkasya hetorityāśaṅkyāha
| saviṣatvādupalambhasyeti | pramāṇavyāhatatveneti matiḥ | naivaṃ śikṣitavyamityupalambhayogena
śikṣā na kāryā | buddhānujñātapariṇāmanāmanaskāraṃ nirdiṣṭumāha | kathaṃ punaranena
śikṣitavyamityādi | anabhyākhyātukāmeneti tathāgatanirdiṣṭārthānuṣṭhānena phalaprāptidarśanādatiraskartukāmena
| buddhajñānena prajñācakṣuṣā sarvadharmāvikalpanaviṣayeṇa jānanti
| buddhacakṣuṣā sarvākārasarvadharmābhisambodhaviṣayeṇa paśyantīti yojyam | yayā dharmatayeti
māyopamatayā | abhyanujānantīti | yathā sarvamārgānupalambhālambanena manaskāreṇa
pariṇāmyamānasya svahastaṃ prayacchanti | anaparādha iti | nirdoṣatvādakṛtāparādhaḥ | apagatopalambhaviṣayatvānnirviṣaḥ
pariṇāmaḥ,rūpakāyadharmakāyaprāptihetutvādyathākramaṃ mahāpariṇāmo
dharmadhātupariṇāmaḥ | prayogapṛṣṭhāvasthāpuṣṭatvāt paripūrṇaḥ | maulāvasthāyāṃ
samyak paripūrṇatvāt suparipūrṇaḥ | traidhātukāparyāpannapariṇāmanāmanaskāraṃ pratipādayannāha
| punaraparaṃ bodhisattvayānikenetyādi | aparyāpannamiti kāmādidhātutrayasyānupalambhādapratiṣṭhitam
| tatra-narakapretatiryañco manuṣyāḥ ṣaḍ divaukasaḥ |kāmadhātuḥ sa narakadvīpabhedena
viṃśatiḥ ||ūrdhvaṃ saptadaśasthāno rūpadhātuḥ pṛthak pṛthak |dhyānaṃ tribhūmikaṃ
tatra caturthaṃ tvaṣṭabhūmikam ||ārūpyadhāturasthāna upapattyā caturvidhaḥ |dhyānādūrdhvaṃ
sasaṃsthāno rūpe sadbhāvato'thavā ||atītādikālatraye'pratisthitatvādāha | nāpyatītamityādi
| nanu kāmādidhātāvatītādikāle cāvasthitasya cittakṣaṇasya pariṇāmāt kathaṃ tatra na
pratisthita iti | tatkasya hetorityāśaṅkyāha | tryadhvatraidhātuketyādi | etaduktam tryadhvatraidhātukasya
tattvenānutpādādaparyāpannatve kathaṃ tatra sthitaḥ | pariṇāma iti | yatrāpi
dharma iti buddhatve dharmadhātuvat kṣayabhāvādavinaṣṭaḥ pariṇāmaḥ | aparyāpanna ityabhiniveśo
bandhanamityāha | atha tamityādi | upasaṃharannāha | tatra yo'yamityādi | praśnamukhena
samyagupadeśakatvāt | āryasubhūteḥ sādhu sādhviti sādhukāraḥ | anyathāryamaitreyeṇopadiṣṭatvāt
kathamanyaṃ prati sādhukāraḥ sādhuḥ syāt | nanvaviparyastadharmadeśanā'bhāve kathaṃ
śāstṛkṛtyamiti | tatkasya hetorityāśaṅkyāha | yo hyayamityādi | etaduktam | "yasmānmāyopamatayā
sarvo'yaṃ pariṇāmo dharmadhātupariṇāmastasmādaviparyastadeśanayā buddhakṛtyaṃ
karoṣīti | ato'nantaraṃ mahāpuṇyodayapariṇāmanāmanaskāro vaktavyaḥ | sa ca mṛdumadhyādhimātrabhedena
trividha"iti | mṛdumadhikṛtyāha | asyāmeva dharmatāyāmityādi | yāvat pañcānāmabhijñānāṃ
lābhino bhaveyuriti | etaduktam "daśakuśalakarmapathasevinaḥ sattvānārabhya yāvat
pañcābhijñānāṃ puṇyābhisaṃskārānmṛdubhūtāttadanupalambhālambanamanaskāreṇānumodanāpūrvakapariṇāmasyādhikapuṇyatvena
mṛdūpādhibhedānmṛdumahāpuṇyodayapariṇāmanāmanaskāra"iti | madhyamāvedayannāha
| tiṣṭhantu khalu punarityādi | yāvat sarve pratyekabuddhā bhaveyuriti | etaduktaṃ"prathamaphalasthamārabhya
yāvat pratyekabuddhānāṃ puṇyābhisaṃskārānmadhyabhūtāttadanupalambhālambanamanaskāreṇānumodanāpūrvakapariṇāmasyādhikapuṇyatvānmadhyopādhibhedena
madhyamahāpuṇyodayapariṇāmanāmanaskāra"iti
| adhimātraṃ vaktumāha | tiṣṭhantu khalu punarityārabhya
yāvat sarve'pyupalambhasañjñinaḥ dānaṃ dadyuriti | gaṅgānadīvālukopameṣu trisāhasramahāsāhasreṣu
lokadhātuṣu samyaksambodhiprasthitasarvasattvānāṃ tāvadbhiradhikairvā sopalambhaiḥ
sarvaiścīvarapiṇḍapātādibhistāvataḥ kalpānupasthānakaraṇapuṇyādadhimātrabhūtāttadanupalambhālambanamanaskāreṇānumodanāpūrvakapariṇāmasyādhikapuṇyatvenādhimātropādhibhedādadhimātramahāpuṇyodayapariṇāmanāmanaskāra
iti samudāyārthaḥ | avayavārthastūcyate | samprasthitā
iti praṇidhiprasthānacittābhyāṃ pravṛttā ityarthaḥ | te sarva iti | dadyuretena paryāyeṇeti
vakṣyamāṇena sambandhaḥ | tameva kathayannāha | anyeṣvityādi | anyeṣviti aparāpareṣuḥ
| upatiṣṭhediti | sakṛdupasthānaṃ kuryāt | sarvasukhopadhānairiti | snānodvartanādibhiḥ,sarvaiḥ
sukhasaṃsparśavihārairiti | yathecchaṃ caṅkramaṇādivihārairupatiṣṭhediti pūrveṇa
sambandhaḥ | etena paryāyeṇeti | te sarve samyaksambodhisaṃprasthitāḥ sattvā yathoktāparāparalokadhātusthitasarvasattvānāmetena
paryāyeṇaikaikasattvakrameṇopasthānāttacca dānamupalambhasañjñino
dadyuriti yāvat | tān sarvasattvānityādi | tānanyān yathoktalokadhātusthitān
sarvasattvānekaikaṃ parikalpya kṛtvā punastāneva sarvabodhisattvānekaiko bodhisattvastāvataḥ
kalpānupatiṣṭhediti vākyārthaḥ | krameṇetyabhiprāyāt pūrvahārakādasya viśeṣaḥ | anena
paryāyeṇa dānaṃ dadyāditi | yathā gaṅgānadīvālukopamān kalpānekaṃ bodhisattvameko bodhisattvaḥ
samupatiṣṭhedevaṃ sa evaiko bodhisattvo'nena gaṅgānadīvālukopamakalpāvasthānakrameṇa
teṣāmaparāparanirdiṣṭalokadhātusaṅgṛhītānāṃ sarveṣāṃ bodhisattvānāṃ sukhopadhānārthaṃ dānaṃ
dadyādevamanantaroktakrameṇa sarve'pi te samyaksambodhisamprasthitā dānaṃ dadyuḥ | rūpī
bhavediti | paramāṇusvabhāvarūpaskandhaḥ syāt | namāyeteti prācuryānna tiṣṭhet | nanūpalambhasañjñināṃ
dānamayaḥ puṇyābhisaṃskāro'prameyo'pi kathaṃ yāvadupaniṣadamapi na kṣamata iti
| tatkasya hetorityāśaṅkyāha | tathāhītyādi | etaduktam "yasmātteṣāṃ suprabhūtaṃ dānaṃ dattaṃ
sadekatvādisaṃkhyādirahitamapyaprameyādisaṃkhyāyogādaprameyaṃ suvahvityādiparisaṃkhyātaṃ
bhavati | tasmāttaddhetukapuṇyābhisaṃskāraḥ pariṇāmanāpuṇyaskandhasyāprameyādisaṃkhyārahitasya
yāvadupaniṣadamapi na kṣamata"iti | bhagavadadhiṣṭhānena kṛtādaratayā devaputrāḥ
kāritramāhuḥ | yatra hītyādinā | nayatrayavineyasattvamārgopadeśahetubhāvavyāpārayuktātvena
jagadarthakaraṇānmahāpariṇāmaḥ | kathamevamityādiśaṅkāyāmāha | yatra hi nāmetyādi  | yasminnupāyakauśale
sati yasmāttāvantamaprameyādisaṃkhyāvantaṃ nāma prasiddhaṃ puṇyaskandhamabhibhavati
| tasmānmahāpariṇāma iti vākyārthaḥ | samyagdeśanayā sañjātaprasādātiśayatvena
pūjāpūrvakaṃ praśaṃsārthamāha | atha khalu trāyastriṃśānāmityādi | purataḥ samantācca yathākramaṃ
prakarakṣepādabhyavākirannabhiprākirannityarthabhedaḥ | evamanyebhya iti | yāmādibhyaḥ
evameveti trāyastriśaṃkāyikānāmiva mahāpariṇāmo'yamityādiśabdamudīrayanti | punaḥ punaruccāraṇādghoṣamudīrayanti
| evameva peyālena kartavyamiti | evameva śabdamudīrayanti ghoṣamanuśrāvayantīti
padadvayaṃ sarvatra mahāpariṇāmo'yamityādihārakante'tideśanīyamityarthaḥ
| cirarātrasañcitamiti dīrghakālopārjitam | mahāvistarasamudānītamiti | anekaprayogayatnasādhyam
| punarapi pariṇāmasya māhātmyārthamāha | atha khalu bhagavāṃstānityādi | nanu prayogādimahattve'pi
kathaṃ dānamayaḥ puṇyābhisaṃskāraḥ svalpaprayo | dijanitapariṇāmapuṇyakriyāvastuno
yāvadupaniṣadamapi na kṣamata iti | tatkasya hetorityāśaṅkyāha | tathā hi te
bodhisattvā ityādi | pramāṇavyāhatatvenopalambhasya viparyastatvāditi matiḥ | anumodanāpūrvakamapi
sarvamevādhimuktimanaskāreṇopārjitaṃ kuśalamūlaṃ sarvadharmānupalambhabhāvanayā sarvasattvārthamanuttarabodhau
māyāpuruṣeṇeva pariṇāmayitavyamityeka eva sarvasattvānāṃ triyānaniryāṇamārgopadeśahetubhāvavyāpārayuktaḥ
pariṇāmanāmanaskāraḥ | kasyacittu kvacidabhiniveśa
iti tatpratipakṣārthaṃ yathoktanyāyena mandabuddhijanānugrahāya dvādaśaprakāraḥ prabhedaḥ
kṛtaḥ | tīkṣṇaprajñānāmavajñāvinivṛttyarthaṃ nātiprabhedaḥ | tathācoktam |viśeṣaḥ pariṇāmastu
tasya kāritramuttamam |nopalambhākṛtiścāsāvaviparyāsalakṣaṇaḥ

vivikto buddhapuṇyaughasvabhāvasmṛtigocaraḥ |sopāyaścānimittaśca buddhairabhyanumoditaḥ

traidhātukāprapannaśca pariṇāmo'parastridhā |mṛdumadhyādhimātraśca mahāpuṇyodayātmakaḥ

iti |anumodanāmanaskāreṇa svaparapuṇyakriyāsamatāṃ pratilabhata ityato'nantaramanumodanāmanaskārārthamāha
| atha khalvāyuṣmannityādi | kiyateti kiyanmātreṇa prakāreṇa | na gṛhṇīte na
manyate | nopalabhata iti tattvataḥ prayogādyavasthāsviti yojyam | na kalpayati na vikalpayati
na samanupaśyatīti | yathākramamatītānāgatapratyutpannāniti sambandhaḥ | abhūtaparikalpaprabhavatvātkalpanāviṭhayitā
vartamānasvasāmānyarūpavirahādyathākramamajātā anirjātāḥ
| atītādāgamanābhāvenānāgatikāḥ | anāgate gamanābhāvenāgatikāḥ | dharmateti māyopamarūpatā
| iyateti | etāvatānantaraprakāreṇetyarthaḥ | yathāvimuktiriti | yathā kleśajñeyāvaraṇavigatiranutpattilakṣaṇā
| tattvena sāṃkleśikadharmāyogādabaddhānāṃ vaiyavadānikadharmavirahādamuktānām
| yasmādavyāhatadarśanālokasya śāsturyathāvibhāgaśaḥ pratyātmani pratibhāsite tathā
vibhāgenaiva jagaddhitavidhitsayā tena draṣṭrā karuṇāmayena bhagavatā karmaphale prokte
| tasmādatīndriyamapi sarvaṃ yathādarśanameva sthitamiti bhāvaḥ | saṃsāranirvāṇāpratisthānādasaktānām
| anumodanādhikāre prasaṅgāt pariṇāmayāmīti | pariṇāmanāmanaskāraḥ kathitaḥ
| māyopamatayā saṃsaraṇābhāvādasaṃkrāntito vināśābhāvādavināśata iti yojyam | prāṇātipātāditrividhakāyikakarmābhāvāt
kāyasucaritam | mṛṣāvādādicaturvidhavācikakarmavigamādvāksucaritam
| abhidhyāditrividhacaitasikakarmaviyogānmanaḥsucaritam | pūrvavatat kasya hetorityāśaṅkya
tathaivābhiprāyeṇāha | tathāhi te bodhisattvā ityādi | paiśunyapāruṣyasambhinnapralāpairabhidhānādākruṣṭaḥ
| daṇḍādibhistāḍanādabhihataḥ | haṭhena niyamakaraṇāt paribhāṣitaḥ
| unnatilakṣaṇena mānena saha vartanāt samāna ityeke | samānaśabdaḥ sannityarthe vartata iti
kecit | tathaiva tatkasya hetorityāśaṅkyāha | tathā hi ta ityādi | uttaptavīryārambhapradarśanārthaṃ
sthānacaṅkramaṇayorupādānāttiṣṭhantaścaṅkramābhirūḍhā iti dvayamuktam | anabhyutsāhalakṣaṇaviṣādavigamādaviṣīdantaḥ
| styānamiddheneti | mohāṃśikacittakarmaṇyatā styānaṃ
dadhyādyupayoganimittamāgamya mohāṃśikaścetaso'bhisaṃkṣayo middham | pūrvavat tatkasya
hetorityāśaṅkyāha | tathā hītyādi | catvāri dhyānāni samāpadyeranniti | laukikāni rūpadhātusaṃgṛhītāni
catvāri dhyānāni bhāvayeyuḥ | tathaiva tatkasya hetorityāśaṅkya pūrvavadāha
| tathāhi te bodhisattvā ityādi | tadayaṃ samāsārthaḥ saṃvṛtyupāyena kuśalamūlānyupalabhya
pramuditacittena paramārthato'nupalambhatayā'numodanīyānītyanumodanāmanaskāra iti | tathā
coktam |upāyānupalambhābhyāṃ śubhamūlānumodanā |anumode manaskārabhāvaneha vidhīyate

itiabhisamayālaṅkārālokāyāṃ prajñāpāramitāvyākhyāyāmanumodanāpariṇāmanāparivarto nāma ṣaṣṭhaḥ
||

