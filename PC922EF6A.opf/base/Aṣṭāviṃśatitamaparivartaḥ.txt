aṣṭāviṃśatitamaparivartaḥ |yathoktabodhidarśanādimārgasandarśanayā sampannahetukairmārgadarśanādhigamādbhikṣubhiḥ
kṛtā pūjetyāha | atha khalvityādi | gṛhītamāndāravapuṣpadevaputrasannipāto
bhikṣuṇāṃ puṣpaprāptaye pūrvapraṇidhānabalādityevāvagantavyam | adhigamasampratyayalābhāduttarottarābhivṛddhyarthaṃ
praṇidhānañca kṛtavanta ityāha | evañca vācamabhāṣanta ityādi
| atha khalu bhagavannityādi | vyākhyātam | viṃśatikalpasahasrāṇīti | aparimitāyuṣo manuṣyānārabhya
yāvaddaśavarṣāyuṣo jāyante'yaṃ śastrarogābhyāṃ durbhikṣeṇa ca nirgamādapakarṣaḥ
prathamo'ntarakalpaḥ tebhyo daśavarṣāyuṣkebhyaḥ krameṇotkarṣaṃ gacchanto'śītivarṣasahasrāyuṣo
bhavanti | punaśca tathaivāyurapakarṣaṃ pratipadyamānā daśavarṣāyuṣa ityevamutkarṣāpakarṣabhedenāṣṭādaśāntarakalpāstato'pi
daśavarṣāyuṣkebhya evotkarṣaṃ prāpnuvanto'śītivarṣasahasrāyuṣa
ityayamutkarṣo viṃśatitamo'ntarakalpaḥ | tathā yāvānevānyeṣāmutkarṣaṇāpakarṣaṇakālastāvāneva
prathamasyāntarakalpasyāpakarṣakālaḥ,paścimasyotkarṣakāla iti samānakālāḥ
sarve bhavantyevamekenāntarakalpena bhājanānāṃ dhvaṃsādekonaviṃśatyā śūnyībhavanādviṃśatimantarakalpān
lokaḥ saṃvartate,viṃśatimantarakalpān saṃvṛtastiṣṭhati | tathaikenāntarakalpena
bhājanābhinirvartanādekonaviṃśatyā vāsanādviṃśatimantarakalpān loko vivartate,viṃśatimantarakalpān
vivṛttastiṣṭhatyevamaśītyantarakalpasaṃkhyāvacchinno mahākalpo'yaṃ bhadrakalpādistārakopamastu
kalpā naivaṃ praṇidhānakuśalamūlādhipateyatvenātidīrghatvāt | ato'pakarṣa
eva kāle yathoktāntarakalpapramāṇena kālasya paricchedādviṃśatikalpasahasrāṇītyucyate |
bodhinimittārthamevānyeṣāṃ samyaggranthārthādidvāreṇa prajñāpāramitāpratyarpaṇaṃ dvitīyaṃ
kāraṇaṃ vaktumupodvātayannāha | ye'hi kecidānandetyādi | tathaiva tatkasya hetorityāśaṅkyāha
| tathā hi manuṣyeṣvityādi | na pratikrośayantītyādi saptapadāni yathākramaṃ sarvākārajñatādisaptābhisamayavilomanāditi
vācyāni | na visaṃvādayiṣyati praṇidhānamiti | anuttarabodhiviṣaye
pravṛttapraṇidhānam | yadyanyathāpraṇidhikaraṇānna visaṃvādayiṣyatyevaṃ tatkuśalamūlaṃ
śrāvakapratyekabuddhatvāya na dāsyati vipākamityarthaḥ | upodghātaṃ kṛtvedānīṃ tathāgatasambandhena
mṛduparīndanārthamāha | tasmāttarhītyādi | parīndāmi pratyarpayāmi | anuparīndāmi
punarapi pratyarpayāmi udgrahaṇādyarthaṃ pratyarpaṇādevāryānando'syā mātuḥ saṅgītikāra
iti kecit | dhāraṇādyartha meva pratyarpaṇānmahāvajradhara eva saṅgītikāra ityapare
| tatra vipraṇāśanamanyathākaraṇamutsarjanaṃ sarvathā pratyākhyānam vismaraṇamamanasikaraṇam
| padasāmantakaḥ padaikadeśaḥ | kāyatrayaprāpaṇādyathākramaṃ mātā jananī janayitrī | tasmādeva
sarvajñatāyāḥ samutpādanādāhārikā madhyaparīndanārthamāha | udgrahītavyeyamityādi
| adhimātraparīndanārthamāha | yathā tadityādi | tattaditi kartavyañcetyādinā sambandhaḥ
| tayā hītaiṣitayeti | tathāgatahitaiṣitayā bodhisattvasambandhenāpi mṛduparīndanārthamāha
| ye'pi ta ityādi | madhyaparīndanārthamāha | ye hi kecidityādi | adhimātraparīndanārthamāha
| eṣā hyānandetyādi | bodhiprāptaye cāvyavahitaṃ svataḥ pracurataraprajñāpāramitābhāvanādipuṇyalakṣaṇaṃ
tṛtīyaṃ kāraṇaṃ kathayannāha | sacettvamānanda śrāvakayānikānāmityādi |
ekakṣaṇalavamuhūrtamapīti kṣaṇādigrahaṇaṃ yathākramaṃ tīkṣṇamadhyamṛdvindriyapudgalajñāpanārtham
|tatrādhvaparyantaḥ kṣaṇaḥ viṃśatkṣaṇaśataṃ punastatkṣaṇaste punaḥ ṣaṣṭirlavaḥ | triṃśallavā
muhūrtaḥ |sarvāntyo'pi hi varṇātmā nimeṣatulitasthitiḥ |iti nyāyātkathaṃ kṣaṇenaikena
dharmaṃ deśayatīti ceducyate | deśakabodhisattvādhipatyācchrotuḥ kṣaṇenaikena deśanādharmanirbhāsavataḥ
pratyayasyotpādāt,tena tasya dharmo deśita iti vyapadiśyate | yathoktānyeva
trīṇi samyaksambodhiprāptikāraṇānyavagantavyāni | tathā coktam |bodhau sandarśanānyeṣāṃ
taddhetośca parīndanā |tatprāptyanantaro hetuḥ puṇyabāhulyalakṣaṇaḥ

itiyathānirdiṣṭakāraṇasahitasyaiva darśanamārgasya vikalpāpratibhāsane sāmarthyamiti pratipādayitumakṣobhyatathāgatasandarśanānābhāsagamanodāharaṇaṃ
kathayannāha | atha khalu bhagavānnityādi
| tatra sarvaguṇaratnākaratvāt sāgaropamā,gambhīradharmāvabodhāt gambhīrā,sarvamāraviṣayātikrāntatvādakṣobhyā
| dārṣṭāntikamarthaṃ vaktumāha | evamānanda sarvadharmā iti |
caturvidhagrāhyagrāhakavikalpānāṃ darśanamārge'nabhāsasandarśanārthaṃ sarvadharmā na cakṣuṣo'pyābhāsamāgacchantītyādi
padacatuṣṭayam  | etadeva samarthayitumāha | tatkasya hetorityādi
| etadevaṃ kuta iti | tatkasya hetorityāśaṅkyāha | nirīhā hītyādi |etaduktaṃ bhavati
| kalpito dharmo'jānako yasmādākāśanirīhakatayā nirīhakastathā paratantro'paśyako yato māyāpuruṣopamatvenācintyaḥ,pariniṣpanno'pi
na kāryasamartho yasmādasambhavatvenāvedaka iti |
upasaṃharannāha | evaṃ caranta ityādi | kā punariyaṃ mahābodhiryadarthaṃ yathoktakāraṇatrayasahāyo
darśanamārgo'bhipreta iti | mahābodhimupodghātayannāha | sarvaśikṣāparamapāramitāṃ
mahābodhimityādi | tathaiva tatkasya hetorityāśaṅkyāha | eṣā hītyādi | utkṣipya punareva
nikṣipeyurityūrdhvamunnīya punareva pātayeyurityarthaḥ | na ca teṣāmityādi vineyajanapratibhāsāpekṣayocyate
| natu bhagavatāṃ vikalpaḥ samudācarati | tatkasya hetorityāśaṅkyāha |
aprameyetyādi nirvikalpatvāditi bhāvaḥ | nanvanyadānādiśikṣāsadbhāve kasmātprajñāpāramitāśikṣā
vidhīyata ityāha | yāvatya ānanda ityādi | sāmānyenopoddhātaṃ kṛtvedānīṃ mahābodhisvarūpaṃ
kathayannāha | akṣayā hītyādi | kṣayābhāvādakṣayajñānasvabhāvā mahābodhiḥ prajñāpāramitā
| etadeva tatkasya hetorityāśaṅkya kathayannāha | asattvāditi kṣayābhāvādityarthaḥ |
etadeva vistārayannāha | ākāśasya hītyādi | tatra pratyakṣeṇa svarūpaparicchedaḥ pramāṇam
| anumānena viviktatāvabodhaḥ kṣayaḥ | āgamenobhābhyāṃ vā iyattāvadhāraṇaṃ paryantaḥ | ayamabhiprāyaḥ
yathākāśasya dravyābhāvamātrasvabhāvatvātpramāṇādi grahītuṃ na śakyate tathā māturapīti
| etadeva spaṣṭayannāha | tatkasya hetorityādi | granthapramāṇakathanena pramāṇādikamākhyātamiti
cedāha | na mayānandetyādi | prajñāpāramitāyāstattvarūpāyā iti bhāvaḥ | kasyāstarhi
pramāṇādikaṃ syādityāha | nāmakāyetyādi | tatra dharmāṇāṃ svabhāvādhivacanaṃ nāmakāyāsteṣāmeva
viśeṣādhivacanaṃ padakāyāḥ tadubhayāśrayākṣarāṇi vyañjanakāyāḥ | nāmādisvabhāvā
prajñāpāramitā pramāṇabaddhā sāpi na mukhyataḥ prajñāpāramitetyarthaḥ | tadeva spaṣṭayitumāha
| tatkasya hetorityādi | etaduktaṃ paramārthatastāthāgataṃ jñānaṃ prajñāpāramitā
tatpratipādanādupacāravṛtyā granthātmikā prajñāpāramitā tattvata iti | ata eva tattvamadhikṛtyāha
| na hi pramāṇavatīyamityādi | tattvarūpāyāḥ pramāṇākathane kāraṇaṃ pṛcchannāha |
kena punarityādi | parihārārthamāha | akṣayatvādityādi | viviktatvāditi | utpādābhāvenānutpādajñānasvabhāvatvādityarthaḥ
| viviktasyeti | anutpannasya bhāvasya śūnyatā nopalabhyate
dharmiṇo'sattvāditi bhāvaḥ | aprameyatvāditi | kṣayotpādābhāvena pramātumaśakyatvāt | traiyadhvikatathāgatānāṃ
kṣayānutpādajñānaprabhāvitatvamityāha | ye'pi te ānanda ityādi | tatkṣaṇikānityatayā
kṣīṇā prabandhānityatayā parikṣīṇā | upasaṃharannāha | tasmāttarhītyādi
| etaduktam | kleśajñeyāvaraṇamalānāmutpannānutpannatvena kalpitānāṃ,dharmadhātuvinirmukto
yasmāddharmo na vidyate |iti dharmadhātusvabhāvānāmākāśasyeva nirodhotpādābhāvādekānekasvabhāvakāryakāraṇavicārakapramāṇādyupapannabhāvavaidhūryādgaganakamalavadvā
yathākramaṃ malānāṃ
kṣayotpādābhāvādakṣayānutpādajñānātmikā sarvadharmāviparītādhigatilakṣaṇā mahābodhiryathāvatprajñāpāramitā
dharmakāyo'bhidhīyata iti | tathā coktam |kṣayānutpādayorjñāne malānāṃ
bodhirucyate |kṣayābhāvādanutpādātte hi jñeye yathākramamiti

evañca tattve nirdiṣṭe kecidbahulataropalambhābhiniveśena bhāvavināśābhisandhinā kṣīṇe kṣīṇamiti
jñānaṃ kṣayajñānamanāgatabhāvānutpādābhisandhinā cānutpādajñānaṃ varṇayantīti mahābodhisvarūpaṃ
vipratipattisthānatvenāhatya pratipādayitumāha | gambhīramidamityādi | tathaivānuvadannāha
| akṣayetyādi | ākāśākṣayatvātsarvadharmānutpādata iti | ākāśasyeva kṣayābhāvāddharmāṇāñcotpādābhāvena
kṣayānutpādajñānātmikā mahābodhirakṣayetyarthaḥ | ādikarmikāvasthāyāmupalambhābhiniveśena
bhāvanāyāṃ kasmādīdṛśī prajñāpāramitā'dhigamyata ityāha | kathaṃ
bhagavannityādi | naiṣa doṣo yasmātprayogakālamevārabhya vināśotpādavigatānmāyopamān sarvadharmān
bhāvayatītyāha | rūpākṣayatvenetyādi | prakārāntareṇāpi spaṣṭayannāha | evaṃ khalu
subhūta ityādi | tatra pūrvajanmani kleśāvasthehāvidyā tathā puṇyādikarmāvasthā saṃskārāḥ
tatheha janmani pratisandhikṣaṇe pañcaskandhavijñānam | sandhicittāt pareṇa ṣaḍāyatanotpādātpūrvaṃ
nāmarūpam | tato yāvadindriyaviṣayavijñānatrikasannipāto na bhavati,tāvatṣaḍāyatanam
| yāvadvedanātrayakāraṇaparicchedasamartho na bhavati,tāvat trikasannipātātsparśaḥ |
maithunarāgātprāksukhādyanubhavāvasthā vedanā | viṣayaparyeṣaṇāvasthātaḥ prāk kāmaguṇamaithunarāgasamudācārāvasthā
tṛṣṇā | viṣayaparyeṣaṇāvasthopādānam | viṣayaprāptihetuparidhāvanopārjitapaunarbhavikaṃ
karma bhavaḥ | tena karmaṇā'yatyāṃ punaḥ pratisandhirjātiḥ | tataḥ
pareṇa yāvadvedanāvasthā sā jarāmaraṇamityādyantayordve dve madhyasthāviti trikāṇḍo dvādaśāṅgaḥ
pratītyasamutpādo'sya kṣayābhāvādakṣayatveneti pūrvavat | śāśvatocchedarahitatvenāntadvayavarjitā
pratītyasamutpādavyavalokanā | anādyantamadhyaṃ tamiti | māyopamatvena janmanāśasthitivirahitaṃ
pratītyasamutpādaṃ vyavalokayati | itthaṃbhūta eva pratītyasamutpādo grāhya
ityāha | evaṃ vyavalokayata ityādi | tatra manasikāro'kṣayābhinirhāraḥ | upāyakauśalaṃ
pratītyasamutpādavicāraṇā | tadeva kathayannāha | kathaṃ prajñāpāramitāyāmityādi | saṃvṛtestarhyuccheda
iti cedāha | evaṃ khalu punarityādi | ahetukamiti saṃvṛtyā hetorvidyamānatvāt
| nityamityādi | tatrotpādahetorasatvānnityaḥ | utpannasya vināśābhāvāddhruvaḥ | āvirbhāvatirobhāvarūpeṇa
vivartanācchāśvataḥ | avasthāntaraprāptivirahādavipariṇāmadharmakaḥ |
kathaṃ punarupalabhyamānarūpādīnakṣayākāreṇābhimukhīkuryādityāha | yasmin samaye subhūta
ityādi | rūpādisarvadharmānupalambhena sarvātmadharmagrāhaprahāṇāddarśanamārgavyāpāre dyotitaḥ
syāt | yasmādevaṃ sarvadharmādarśanamato ye bhāvavināśābhisandhinā kṣīṇe kṣīṇamiti jñānaṃ
kṣayajñānaṃ bhāvānutpādābhisandhinā cānutpanne'nutpannamiti jñānamanutpādajñānaṃ varṇayanti,teṣāṃ
kṣayānutpādavaikalyādetajjñānaṃ na ghaṭate | tathā hyutpannānutpannayoryathākramaṃ
kṣayotpattivighātalakṣaṇanirodhenāniruddhāyāṃ paramārthatastathatārūpāyāṃ prakṛtau satyāṃ
kataradvikalpādirūpamutpannaṃ kṣīṇaṃ kataraccānutpannamanutpattidharmakaṃ jātaṃ darśanamārgabalena
vitathabhāvābhiniveśināṃ vādināṃ | yāvatā naiva kiñcit | tasmādyathoktameva
kṣayānutpādajñānaṃ pratipattavyam |tathā coktaṃ -prakṛtāvaniruddhāyāṃ darśanākhyena vartmanā
|vikalpajātaṃ kiṃ kṣīṇaṃ kiñcānutpattimāgatam

itianyathā tāttvikadharmasattvopagame bhagavataḥ sarvathā vikalpakleśajñeyāvaraṇaprahāṇaṃ durupapādaṃ
syāt | tathā hyudayavyayaśūnyatvānnāstyātmeti vibhāvayannātmābhiniveśaṃ parityajya
tadviviktasvabhāvaṃ skandhādikaṃ pratītyasamutpannamudayavyayadharmakaṃ samupalabhya nīlataddhiyoḥ
sahopalambhaniyamāccittamātramevedaṃ na bāhyārtho'stīti manasikurvannaparityaktagrāhakākāracittābhiniveśo
bāhyārthābhiniveśaṃ tiraskṛtya grāhyābhāve grāhakābhāva iti nidhyāyaṃstāmapi
grāhakākāralakṣaṇaṃ vijñaptimātratāmavadhūyādvayajñānameva kevalaṃ bhāvato
bhāvarūpamiti niścitya tadapi pratītyasamutpannatvānmāyāvanniḥsvabhāvaṃ tattvato'pagataikāntabhāvābhāvādiparāmarśarūpamiti
bhāvayan bhāvanābalaniṣpattau keṣāñcinmaṇirūpyādijñānavadutsāritasakalabhrāntinimittāyā
māyopamātmapratibhāsadhiyo nirvikalpāyāḥ kathañcit pratyātmavedyāyāḥ
samutpāde jñeyāvaraṇaṃ samyagyogau prajahyāt | anyathā paraiḥ sarvadā ākāśasya dravyābhāvamātrarūpadhāraṇavadanādheyānapaneyasvarūpadhāraṇāddharmmāṇāṃ
kṣaṇikānāṃ jñānamātrarūpāṇāṃ
jñeyalakṣaṇānāñca yadi paramārthato vidyamānatā syāttadā pratipakṣabhāvanayā ākāśasyaiva
teṣāṃ na kiñcit kriyate | ato bhāvābhiniveśaviparyāsāvinivṛtyā yadbhagavataḥ sarvathā
jñeyāvaraṇaprahāṇaṃ dharmāṇāñcayatsattopagamyate tatparasparaviruddhārthābhyupagame vismayasthānīyaṃ
bhavet | tathā coktam |sattā ca nāma dharmāṇāṃ jñeye vāvaraṇakṣayaḥ |kathyate
yatparaiḥ śāsturatra vismīyate mayā

itiyasmādevaṃ bhāvābhiniveśena mukteranupapattirato'pavādasamāroparūpamapanayanaprakṣepaṃ kasyaciddharmasyākṛtvedameva
pratītyasamutpannaṃ saṃvṛtyā tathyarūpaṃ rūpādiniḥsvabhāvādirūpato
nirūpaṇīyamevañca māyāgajenāparamāyāgajaparājayavadviparyāsanirvṛtyā tattvadarśī vimucyata
iti pratipattavyam |tathā coktam |nāpaneyamataḥ kiñcitprakṣeptavyaṃ na kiñcana |draṣṭavyaṃ
bhūtato bhūtaṃ bhūtadarśī vimucyate

itiyathoktāviparyayastatattvabhāvanayā sakalavipakṣadharmātikrama iti | mārāṇāṃ vaimanasyapratipādanenāha
| yasmin samaye subhūta ityādi | pūrvavat tatkasya hetorityāśaṅkyāha | prajñāpāramitāvihāreṇa
hītyādi | upasaṃharannāha | tasmāttarhītyādi | nanu mukhyato darśanamārgasya
mahābodhikāraṇatvātkathaṃ prajñāpāramitāyāṃ caritavyamityuktamiti | tatkasya hetorityāśaṅkya
| prakṛtameva darśanamārga vistareṇa vaktumāha | prajñāpāramitāyāṃ hītyādi | pratyekamevaṃ
nirdiśya samudāyatvena vaktuṃ punarapyāha | prajñāpāramitāyāmityādi | ṣaṭpāramitāpūrṇādhivacanametadyaduta
prajñāpāramiteti | prāgvacanāt prajñāpāramitācaryayaiva ṣaṭpāramitā
bhāvanāparipūriṃ gacchantītyarthaḥ | iha tu granthasaṃkṣepasyābhipretatvādupalakṣaṇatvena
pratyekaṃ dānādipāramitācaryayāpi ṣaḍeva pāramitā bhāvanāniṣpatiṃ pratipadyanta ityavagantavyam
| tathācoktaṃ pañcaviṃśatisāhasrikāyām | "iha subhūte bodhisattvasya dānaṃ dadataḥ
sattveṣu maitraṃ kāyavāṅmanaskarma pratyupasthitaṃ bhavatyevaṃ śīlapāramitā | tasyaiva
pratigrāhakāṇāmākrośaparibhāṣādikṣamaṇena kṣāntipāramitā | tasyaiva yācakākrośaparibhāṣādibhirdānotsāhāparityāgādvīryapāramitā
| tasyaiva ca taddānaṃ sarvākārajñatāyāṃ pariṇāmayataḥ
śrāvakapratyekabuddhabhūmivikṣepacittābhāvena dhyānapāramitā | tasyaiva dānaṃ dadato māyābuddhipratyupasthāpanena
kasyacidupakārāpakārādarśanātprajñāpāramite"ti | evaṃ śīlaṃ rakṣato
yāvatprajñāṃ bhāvayataḥ pratyekaṃ ṣaṭpāramitāparipūrisaṃgraho yathā sūtraṃ vācyaḥ | tasmādetaduktaṃ
bhavati | dānādiṣaṭpāramitānāṃ pratyekamekaikabhāve dānādau yaḥ parasparaṃ sarvapāramitāsaṃgrahaḥ,so'traikakṣaṇiko
mūrdhābhisamaye duḥkhadharmajñānakṣāntisaṃgṛhītastrimaṇḍalaviśuddhiprabhāvitaḥ
ṣaṭtriṃśadākāranirjāto darśanamārgo'vasātavya iti |tathā coktam
|ekaikasyeva dānādau teṣāṃ yaḥ saṅgraho mithaḥ |sa ekakṣaṇikaḥ kṣāntisaṅgṛhīto'tra dṛkpatha

itievaṃvidhavikalpānāṃ prāgeva prahāṇasambhavāt kathamasyāṃ prakarṣaparyantādhigamāvasthāyāṃ
prahāṇaṃ nirdiśyata iti cet | nāyaṃ doṣo yasmātsūkṣmaguhyānupraveśamahābhijñāvibandhakasammohau
tadvījaṃ ca daśamyāṃ bhūmau prahīyata ityāryasandhinirmocanādisūtre paṭhayate | tasmādyathoktasavāsanasaṃmohanidānasamucchedena
nidānināmevaṃvidhagrāhyagrāhakacaturvikalpānāṃ
prakarṣaparyantādhigamasvabhāvatvena daśamyāṃ bhūmau pratividdhe mūrdhābhisamaye niyamāt
prahāṇaṃ pratipadyate | anyatra kādācitkaṃ prahāṇamiti pūrvācāryāḥ | mandabuddhīnāṃ vyutpādanādanugrahābhiprāyeṇa
yathānirdiṣṭavikalpānāṃ viṣayabhedāt pratyekaṃ navadhā bhedaḥ kṛtaḥ
| tīkṣṇabuddhīnāmavajñānirākaraṇāya nātiprabhedastathā pratipakṣāṇāmityavagantavyam| ayaṃ
punariha samāsārthaḥ | yathoditā grāhyagrāhakavikalpāḥ sarva eva viparyāsasamutthāḥ | sa
ca viparyāso'nādikālīnabhāvādyabhiniveśalakṣaṇastasmādviparītālambanākāratayā tadvirodhinaiḥ
svābhāvyajñānātprahīyata eva | tasmin prahīṇe tanmūlā grāhyavikalpādayaḥ kathamavasthānaṃ
labheranniti | asmiṃśca darśanamārge samutpanne kāmarūpārūpyadhātubhedena pratyekaṃ caturvikalpanavaprakāratayā'ṣṭottaraśatagrāhyagrāhakavikalpaprahāṇena
tatsaṃgṛhītavikalpajanakavāsanākleśāṣṭottaraśataprahāṇaṃ
pratītyasamutpādadharmatayopalabhya tatra vaśitvārthaṃ
tāmeva punaḥpunabhāvayatītyāha | sarvāṇi copāyakauśalyāni ityādi | darśanamārgaprāpto yogau
kleśajñeyāvaraṇabhayābhāvāt siṃhavijṛsbhitaṃ nāma samādhiṃ samāpadyottarakālamavidyāpratyayāḥ
saṃskārā ityādyanulomaṃ jarāmaraṇanirodho jātinirodhādityādi pratilomaṃ pratītyasamutpādaṃ
nirūpayati | idamatropāyakauśalaṃ pratipattavyam ||tathā coktam |sa samādhiṃ samāpadya
tataḥ siṃhavijṛmbhitam |anulomaṃ vilomañca pratītyotpādamīkṣate

itidarśanamārgamevamabhidhāya vipakṣaprahāṇādikamādhārapratipattipūrvakaṃ subodhamityādhāraṃ
bhāvanāmārgaṃ vaktumāha | sarvopāyakauśalyāni subhūta ityādi | sarvopāyakauśalyamatra bhāvanāmārgaḥ
| sa punarnavānupūrvasamāpattisaṅgṛhītastāḥ punaravaskandasamāpattisaṅgṛhītā ityavagantavyam
| tasmādetaduktaṃ bhavati | prathamadhyānamārabhya yāvannirodhaṃ gatvā tato
nirodhamārabhya yāvatprathamadhyānamāgamyaivamanulomapratilomakramadvayena caturdhyānacaturārūpyanirodhalakṣaṇā
navasamāpattīrgatvā''gamya punaḥ prathamaṃ dhyānaṃ samāpadya tato vyutthāya
nirodhamevaṃ yāvannaivasaṃjñānāsaṃjñāyatanānirodhaṃ samāpadya tato vyutthāyānantarasamāpattimālambya
kāmāvacaraṃ vijñānaṃ maryādārūpeṇāvasthāpyopāyakauśalyabalena vyutthāya
tadeva vijñānamasamāhitamāmukhīkṛtya tato nirodhaṃ tato'samāhitaṃ tato nirodhamekaṃ parityajya
naivaṃsaṃjñānāsaṃjñāyatanaṃ tato'samāhitaṃ tato dvayaṃ parityajyākiñcanyāyatanaṃ tato'samāhitamevaṃ
yāvadaṣṭau parityajya prathamaṃ dhyānaṃ samāpadya tato'samāhitamityekādiparityāgenānirodhaṃ
yāvadvisadṛśadvāreṇa gacchatītyatulyagāmavaskandasamāpattiṃ vaśitvalakṣaṇāṃ
bhāvanāmārgasvabhāvāṃ sarvopāyakauśalyātmikāṃ parigrahītukāmena prajñāpāramitāyāṃ caritavyamiti
|tathā coktam-kāmāptamavadhīkṛtya vijñānamasamāhitam |sanirodhāḥ samāpattīrgatvā''gamya
nava dvidhā

ekadvitricatuḥpañcaṣaṭsaptāṣṭavyatikramāt |avaskandhasamāpattiranirodhamatulyatā

itipañcaviṃśatisāhasrikāyāmamumevārthamadhikṛtya vistareṇa punariha subhūte bodhisattvo mahāsattvo
viviktaṃ kāmairviviktaṃ pāpakairakuśalairdharmaiḥ savitarkasavicāraṃ vivekajaṃ prītisukhaṃ
prathamadhyānamupasampadya viharatītyādyabhidhānānna sandehaḥ kāryaḥ | yastvāha |gatvā''gamya
dvidhā bhūmiraṣṭau śliṣṭaikalaṃdhitāḥ |vyutkrāntakasamāpattirvisabhāgatṛtīyagā
|| itivacanātkathamevamavaskandasamāpattiriti | kiṃ khalu vāyasasya pāyasena sālakṣaṇyamanyadevedaṃ
prasthānam |yasmāditthaṃbhūtopāyakauśalavatāṃ bodhisattvānāmasaṃkhyeyakalpakoṭiniyutaśatasahasraprasthānāparimitabuddhaparyupāsanena
hetumahattvena bhāvanāmārgasya prativiśiṣṭatā
syādityadoṣaḥ | tathāgatānusmaraṇapūrvakaṃ bhāvanāmārgālocanaṃ vidheyamityāha |
yasmin samaye subhūte ityādi | divasasyātyayeneti | divasaparyavasānenāpyantaśo'cchaṭāsaṅghātamātrakamityarthaḥ
| bhāvanāmārgābhyāsasya pracuravicitrānuśaṃsaparidīpanārthamāha | yaśca
subhūte aupalambhika ityādi | prajñāpāramitāmabhinirharediti bhāvanāmārgamutpādayet |
gatipraśnaparihārabhedena punarapyanuśaṃsaṃ kathayannāha | tathāgatasamanvāhṛtasya hītyādi
| kā gatiriti | kīdṛśī sabhāgatā nānyā gatirityapi tu samyaksambodhigatiḥ ime'pi subhūte
guṇā iti | imepyanuśaṃsā iti bahupuṇyaprasavanādiguṇāstathāgatasamanvāhārādayo'nuśaṃsāḥ ||abhisamayālaṃkārālokāyāṃ
prajñāpāramitāvyākhyāyāmavakīrṇakusumaparivarto nāmāṣṭāviṃśatitamaḥ
||

