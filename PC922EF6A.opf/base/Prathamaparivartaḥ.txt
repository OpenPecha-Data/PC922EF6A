abhisamayālaṅkārālokaḥ |om namaḥ sarvajñāya |yā sarvajñatayā nayatyupaśamaṃ śāntaiṣiṇaḥ śrāvakān
|yā mārgajñatayā jagaḍdhitakṛtāṃ lokārthasaṃpādikā ||sarvākāramidaṃ vadanti munayo viśvaṃ
yayā saṅgatāḥ |tasmai śrāvakabodhisattvagaṇiṇo buḍdhasya mātre namaḥ

māyārūpasamānabhāvaviduṣāṃ muktiṃ parāṃ yoginām |saṃsārodaravartidoṣanicaye saṃmurcchitān dehinaḥ
||maitreyeṇa dayāvatā bhagavatā netuṃ svayaṃ sarvathā |prajñāpāramitānaye sphuṭatarā
ṭīkā kṛtā kārikā

bhāṣyaṃ tattvaviniścaye racitavān prajñāvatāmagraṇī |āryāsaṅga iti prabhāsvarayaśāstatkartṛsāmarthyataḥ
||bhāvābhāvavibhāgapakṣanipuṇajñānābhimānonnataḥ |ācāryo vasubandhurarthakathane
prāptāspadaḥ paddhatau

yogābhyāsapadārthatattvamathanāllokottarajñānino |jātastvāryavimuktisenasudhiyo yatno mahān
vṛttitaḥ ||ekāntotthavipakṣadṛṣṭiśamane śāstrāmbudhau buddhavān |yo loke sa vimuktisenavacasā
khyāto'paro vārttike

vaktuṃ tatra na madvidhāḥ kṣatadhiyo'pūrvaṃ kathaṃcitkṣamāḥ |saṃkṣuṇo hi budhauttamairaharahaḥ
ko'sau na vastukramaḥ ||jñānāvāhakadharmatattvaviṣaye jātābhilāṣā vayam |vyākhyāṃ tena
parāṃ sadarthaviṣayāṃ kartuṃ samabhyudyatāḥ

evamityādi | sarvatraiva hyarthasaṃśayena sarveṣāṃ sambandhābhidheyaprayojanaprayojanāvasāyapūrvikā
pravṛttiriti sambandhādīni prajñāpāramitāyāṃ vācyāni | tathā hi yadi sambandhābhidheyamasyā
na kathyeta,tadonmattādivākyavadasambandhamanarthakañcetyāśaṅkayā na kaścitpravartetāpi
śrotumiti sambandhābhidheyamasyāmavaśyaṃ vacanīyam | tathā satyapi sambandhābhidheye
niṣpāditakriye karmaṇyaviśeṣābhidhāyi sādhanamityādi-sādhananyāyamatipatatīti nyāyātsūtrāntarāsaṅgṛhītaviśiṣṭapravṛttyaṅgaprayojanarahitaṃ
prajñāpāramitāsūtraratnaṃ śraddhānusāriṇo'pi
śrotumapi nādriyanta ityādāvasādhāraṇaṃ kriyāphalaṃ sūtre pravṛttikāmānāṃ pravṛttaye
tadgatameva prayojanaṃ vācyaṃ nānyagatamanyathā hyasaṅgatābhidhānaṃ syāt | sūtre hi paraṃ
pravartayituṃ sūtrādau prayojanamabhidhīyate na vyasanitayā | kathañca punaḥ prayojanavākyopadeśātsūtre
pravartito bhavati | yadi tadgatameva prayojanamabhidhīyate nānyagatam | na
hyanyadīyaprayojanābhidhānādanyatra kasyacit pravṛttirbhavet | sūtraṃ ca viśiṣṭārthapratipādanaparaṃ
vacanamucyate nābhidheyamātraṃ nāpi śabdamātramarthapratipādanasāmarthyaśūnyamato
nābhidheyādigatamabhidhānīyam |na tu kriyārūpaṃ prayojanam | tathā hi sarvavākyānāṃ svārthābhidheyapratipādanalakṣaṇakriyā
sādhāraṇā | sā cātipratītatayā prayojanatvena nopādānamarhati
| tasyāṃ śāstrasya vyabhicārābhāvāt | anabhidheyatvāśaṅkāvyudāsārthamupadarśanīyeti
cet | na,abhidheyakathanādeva tadāśaṅkāyā vyudastatvāt | nāpyabhidheyaviśeṣapratipipādayiṣayā
tadupādānam | abhidheyaviśeṣapratipādanādeva tasyāḥ pratipāditatvāt |tasya ca kriyāphalasya
phalaṃ prayojanamupadarśanīyam | tena vinā kriyāphalamātreṇa sūtre pravṛttyasaṃbhavāt
| tathā hyabhimatapradhānaphalārthī prekṣāvāṃstadupāye pravarteta,kāraṇamantareṇa kāryasyāyogāt
| avikalārogyasādhanānuṣṭhānenārogyaprāptivadupāyo jñāto'bhyasyamānaḥ svopeyaphaladāyaka
ityupāyāvagamāya sūtre pravṛttistasmātpravṛttyaṅgaprādhānyena prayojanamevāvaśyaṃ
darśanīyam | taccopāyabhūtasambandhādiśūnyena granthenāśakyaṃ darśayitumiti sūtrasya prayojanaprayojanopāyatāsaṃdarśanārthaṃ
sambandhādikathanam | tacca |prayojanaprayojanam ||sambandhānuguṇopāyaṃ
puruṣārthābhidhāyakam |parīkṣādhikṛtaṃ vākyamato'nadhikṛtaṃ param ||iti
nyāyāt saṃbandhānuguṇopāyamupadarśanīyam | na punaraśakyaṃ tatsādhanānuṣṭhānamanyathā jvaraharatakṣakacūḍāratnālaṅkārārthamiva
na pravarteta kaścit |anavasthāpi naivam | tathāhyabhimatārthaparisamāptyā
puruṣasyākāṅkṣāvicchedādato nāparamūrdhvaṃ prayojanaṃ mṛgyamiti ko'sya
saṃbandhādiḥ | tatrocyate | saṃbandhastāvanna prayojanātpṛthagupadarśanīyaḥ | niṣphalatvāt
| sa hi nāma pṛthagupādānamarhati yo yasminnabhihite'pi na gamyate | yathābhidheyādyanyatarābhidhāne
netarāvagatirbhavati | na ca sambhavo'sti prayojane'bhihite,saṃbandho nābhihita
iti | tathā hi saṃpradarśyamānaḥ śāstraprayojanayoḥ sādhyasādhanabhāvalakṣaṇa upadarśanīyo,nānyo
guruparvakriyādilakṣaṇastasyārthipravṛtteranaṅgatvāt | sa ca sādhyasādhanabhāvaḥ
prayojanābhidhānādeva darśitaḥ ||tathā hīdamasya prayojanamiti darśayatā darśitaṃ bhavatīdamasya
sādhanamiti | na hi yo yanna sādhayati tattasya prayojanaṃ bhavatyatiprasaṅgāditi
sāmarthyalabhyatvena nāsau prayojanābhidhānātpṛthagabhidhānīyaḥ | dharmapravicayārthaṃ
sarvavastusaṅgraho'bhidheya ityekaḥ | vipakṣaprahāṇāya samastapratipakṣo nirdeśya ityaparaḥ
| niravaśeṣajñeyaparijñānāyāśeṣākāraḥ kathanīya ityanyaḥ | tadetatrayamasat | tathā hi
prathame pakṣe,samastavastusaṅgrahe,na hi tadastīha prajñāpāramitāyāmapūrvaṃ vastujātaṃ yanna
skandhadhātvāyatananirdeśenābhidharmapiṭakādau saṅgṛhītamiti punaruktatādoṣaḥ ||dvitīye
sarvapratipakṣasaṅgraha eva,kasyacidvipakṣavastuno'saṅgrahātpratipakṣatayā śrāvakamārgādayo
bhāvayitavyā ityabhidhāne'pi na jñāyate kasya pratipakṣeṇeti pratiniyatavipakṣapratipakṣapratipatterabhāvādapratipattidoṣaḥ
| tṛtīye'pyaśeṣākārasaṅgrahe vikalpadvayaṃ,kiṃ vastuno'vyatirikta
ākāra uta vyatirikta iti | yadyādyo vikalpastadā vastvevākāravyājena saṅgṛhītamiti
vastusaṅgrahabhāvī doṣaḥ samāpatati | atha dvitīyastadā vikalpanirmitanirvastukākāramātrasya
saṅgrahātpāramparyeṇāpi kvacidvastunyapravṛtterbhāvyamāno'pyasāvākāro na puruṣārthe
yujyata iti puruṣārthopayujyamānārthānabhidhānādakathanadoṣaḥ |tasmādyathoktārthatritayasaṅgraheṇa
pratyekapakṣabhāvidoṣānupapattyā śrāvakapratyekabuddhabodhisattvatathāgatādhigamasaṅgṛhīto'viparītaḥ
sarvākārajñatādyaṣṭābhisamayakramo'bhyudayanaiḥśreyasadharmāvāhakaḥ
samasto mārgo vividhaiḥ prātihāryaiḥ sakalajanānuśāsakena bhagavatā mahākaruṇāmayena prajñāpāramitāyāṃ
deśita ityabhidheyaḥ | yathoktamabhidheyamāryaśatasāhasrikāprajñāpāramitādisūtrārthaṃ
bodhicittāvavādādipratipattirūpamaṣṭāvasthābhedabhinnaṃ sarve saṃkṣiptarucayaḥ
sattvāḥ sukhena saṃkṣepataḥ pratipadyantāmityaṣṭasāhasrikāṃ bhagavatīṃ bhagavān deśitavān
| ataḥ pratipādya santānagataḥ saṃkṣepataḥ samastārthasukhāvabodho'sādhāraṇamiti kriyāphalaṃ
prayojanam | yathoktamabhidheyaṃ sarvākārajñatādimārgamanādibhavabhāvibhāvābhiniveśaviṣadūṣitāśayairanabhyastasamastabhāvanairātmyabhāvanairhariharahiraṇyagarbhādibhiranadhigataṃ
prajñāpāramitāśravaṇāt sukhena śrotreṇa jñānenāvadhārya,paṭutarānubhavāhitavāsanāprabhavasmaraṇapratyaye
samāropya,cintāmayena niścitya,bhāvanāmayena bhāvayan |tasmādbhūtamabhūtaṃ
vā yadyadevābhibhāvyate |bhāvanāpariniṣpattau tatsphuṭā'kalpadhīphalam ||iti nyāyāt saṃvṛtiparamārthasatyāśrayeṇa
dānādiśubhasañcayavān svāparārthasaṃpatsampādanāhitamiti nirvedhabhāgīyādyadhigamakrameṇa
sarvaprākāraṃ sākṣātkuryādityanuguṇopāyaṃ kriyāphalasya phalaṃ prayojanam
| tathācoktamabhisamayālaṅkāre |sarvākārajñatāmārgaḥ śāsitā yo'tra deśitaḥ |dhīmanto
vīkṣiṣīraṃstamanālīḍhaṃ parairiti

smṛtau cādhāya sūtrārthaṃ dharmacaryām daśātmikām |sukhena pratipatsīrannityāraṃbhaprayojanam

ititathāgataguhyanirdeśādhikāreṇa sarvathā bhādrakalpikasarvatathāgatānāṃ rūpakāyasaddharmakāyarakṣāyāṃ
kṛtādhikāratvādvajrapāṇyabhiṣekādau pratyarpitaśāsanatvāccānyeṣāṃ viśeṣavacanābhāvādaḍakavatīnivāsī
daśabhūmīśvaro mahāvajradharaḥ sarvalokānugrahāya prajñāpāramitāsūtraratnasaṅgītiṃ
pratyadhīṣṭavantamāryamaitreyādimahābodhisattvagaṇamevamityādyāheti pūrvācāryāḥ
| anye tvatraiva parīndanāparivarte yatheyaṃ jambudvīpe prajñāpāramitā pracariṣyatītyādinā
pratyarpitaprajñāpāramitātvādāryānandaḥ saṅgītikāra iti manyante | tatraivamiti niścayārthābhidhāyinā
svānurūpajñānāvadhāritanikhilasūtrārthasyopadarśanapareṇaivametadityaviparītatvamāha
| mayetyātmavacanena bhagavataḥ sakāśātsākṣācchravaṇaṃ śrutamiti śrotavijñānenānubhavavacasā
ca tathāgatādṛte'nyasyaivaṃbhūtasamastadharmādhigamasāmarthyavaikalyādadhigamābhāvaḥ
| etacca padatrayaṃ bhagavadvacanādeva sūtrārambhe nirdiṣṭam | tathā hi bhagavati
parinirvṛtte nānārthādhimuktiprabhāvitatvādduranubodhabuddhatvāvāhakasaugatavacanaprasarasyārthādhigamābhāve
kathaṃ kaiścitsaṅgītiḥ kriyata iti vineyajanasaṃdehāpanayanakāribhistathāgatādhiṣṭhānādhiṣṭhitaiḥ
śrāvakādibhiḥ kathaṃ bhagavannanāgate kāle dharmaḥ saṅgītavya
iti pṛṣṭena bhagavatā kṛrtāviparītasākṣācchravaṇenānadhigatārthenāpi dharmasaṅgītau kriyamāṇāyānna
doṣa ityabhiprāyeṇoktaṃ dharmasaṅgītisūtre | "evaṃ mayā śrutamiti kṛtvā bhikṣavo
mama dharmaḥ saṅgītavya tathā saṃbandhānupūrvī pratipādyetyādi"| ato'pi vacanāddeśakālādivacanam
| tathā śakro devānāmindro bhagavantametadavocadityādivacanaṃ ca bhagavadanujñayaiva
saṅgītakartṛbhiḥ kṛtamiti nābuddhavacanatvaprasaṅgastathā ca buddhavacanenābuddhavacanaṃ
prakṣeptavyamityayamapi doṣo dūrata eva kṛtānavakāśo'taśca yathaiva śrutaṃ tathaivasaṅgītamityupapannam
| evaṃ ca kṛtvā yatkaiścidevaṃ mama deśitamiti vaktavye,kasmādevaṃ mayā śrutamityabhihitamiti
codyaṃ kṛtvā bhagavaddeśanānupapatterityādiyuktyantaraṃ varṇitaṃ tannitarāṃ
na rājata iti pratipāditam | nanvācāryānandenoktaṃ"pradeśāntare santi bhagavatā sūtrāṇi
matsamakṣaṃ bhāṣitāni | santi devaloke bhāṣitāni | santi paramparābhyāgatāni yāni mayaivaṃśrutikayodgṛhītānī"ti
| tāni ca sarvāṇyadhikṛtya "brūhi tvaṃ,mahāprajña,brūhi tvaṃ,sugatātmaja,dharmacakrapravartanasūtraṃ
bhagavatā kutra bhāṣitami"ti mahākāśyapavacanāvasāne
buddhaguṇānusmaraṇadravīkṛtacittasantānaḥ sāśrudurdinavadano vyāpinā svareṇāryānanda "evaṃ
mayā śrutami"tyāha | tatkathaṃ mayetyātmavācakena sākṣācchravaṇamiti?| naiṣa doṣo,yatastathāgatādhiṣṭhānadeśanāyāṃ
taddeśanāvattatsāmarthyenānyataḥ śravane'pi bhagavata eva sakāśācchravaṇam
| anyato vā śrutvā dharmadharāgratvādarthanirṇayaṃ prati bhagavāṃstena pṛṣṭo'to'rthanirṇayavaśādbhagavata
eva sakāśācchrutiriti kṛtvā mayetyāha | yattūktaṃ yannvahaṃ sarvamevaṃśrutikayoddiśeyamiti
tadgranthamadhikṛtyeti na doṣaḥ | evamupodghātaṃ kṛtvedānīṃ kadā
kutaḥ kutra kaiḥ sahaivaṃ sūtraratnaṃ tvayā śrutamiti praśnānātmaprāmāṇyapratipādanāya
visarjayan | deśakālaparṣaddeśakasāmagrī hi deśanayāḥ kāraṇamiti nidānamāha | ekasmin samaye
śrutamekasmin kāla iti pūrveṇa sambandhaḥ | etena sarvakālamevaṃvidhacintāratnarājasamasūtropalambhābhāvātkadācitkattvāpadarśanena
durlabhatvamasyākhyātam | yadvaikasmin kāle mayedaṃ
sūtraratnaṃ śrutamanyadā'nyaditi vakroktyā svagataṃ bāhuśrutyaṃ sattvārthaṃ pratikāruṇikavaidyarājanyāyenāha
saṅgītikāraḥ | athavaikasmin kṣaṇe sarvaṃ śrutamityarthaḥ | svapne
devatādyādhipatyādalpīyasāpi kālena varṣaśatādyupalambhavadbhagavadādhipatyānnikhilasūtrārthāvabhāsinaḥ
samanantarapratyayamanovijñānaprabhavaśrotavijñānasyaikasmin kṣaṇe samudbhavā
| anenātmanaḥ pramāṇapuruṣatāmāha | yatkiñcinmama śrotavyaṃ tatsarvamekasmin kṣaṇe mayā
śrūyate'cintyavimokṣamukhalābhitvānna ca vismaryata iti | ata eva saṅgītikārasya paścātkrameṇa
pravṛttāyāṃ deśanāyāmanyavineyajanavargānugrahārthamantarā sadā samādhānāsambhavena
kathañcidavyākṛtasya viṣayāntarāvalambinaścetasaḥ sambhave'pi nāvikale sūtre saṅgītiruttarakālaṃ
virudhyate | tathāgatādhipatyena sampūrṇanirbhāsavataḥ pratyayasyādāvevopajātatvāt
| punastvasau śṛṇotyatṛptatayā dharmaśravaṇāmṛtarasena | pariśiṣṭasyāpi vineyarāśeḥ kimevannabhavatīti
cet | bhavatyeva sāgaranāgarājaparipṛcchānusāreṇa pariśuddhabodhisattvagaṇasya
na tu sarveṣāṃ viśiṣṭabhavyatāvaikalyena tathāvidhadhāraṇaśaktyabhāvāt | kathaṃ punarayamekatra
deśanāyāṃ vibhāga iti cet | deśanā hīyaṃ saṃvṛtyā varṇapadanirbhāsijñānātmikaiva
| sā yathāvalaṃ sakṛtkrameṇa vā jāyata iti na doṣaḥ | athavādeśāntaravineyārthaṃ tatsthānāṃ
tarpaṇāya ca |śrāvakānekavāsārthamanāsaktiṃ ca darśayet ||deśānāṃ caityabhāvārthaṃ puṇyārthañcaiva
dehinām |ityādijñāpanārthañca buddhaścarati cārikām || iti ||parahitapravaṇamatitvenaikasmin
samaye gṛdhrakūṭe viharati smetyuttareṇa padena saṃbadhyate'nyadānyatra viharaṇāt
|kleśakarma tathā janma kleśajñeyāvṛtī tathā |yena vaipakṣikā bhagnāsteneha bhagavān
smṛtaḥ ||ityarthoktyā nairuktavidhānena kleśādikaṃ bhagnavāniti bhagavān | athavā |aiśvaryasya
samagrasya rūpasya yaśasaḥ śriyaḥ |jñānasyātha prayatnasya ṣaṇāṃ bhaga iti śrutiḥ ||so'syāstīti
samagraiśvaryādimān bhagavān viharati smeti saṃbandhaḥ | rājagṛhe'nvarthasaṃjñake
prasiddhasthānaviśeṣe yastathāgatairjīnajananīdeśanāṃ pratyabhisambodhisthānavadbodhisattvādimahāsannipātabhārodvahanāsamarthānyadeśatvenābhikāṅkṣito
nānāratnanikaro gṛdhrakūṭaḥ
puṇyakāmadevādīnāmaṣṭamyādiṣu parvasu yātrāṃ tanotīti nairuktavidhānātparvataḥ | tatra
viharati sma | nānāprakārarddhiprātihāryeṇalokātikrāntātidrūtadharmadeśanādāvarjyadeśanāprātihāryeṇāśayānuśayaparijñānātparipācyānuśāsanīprātihāryeṇa
yānatrayavineyasattvānāṃ viśeṣeṇa
smaraṇādikāriṇāṃ mocanādabhimatamarthaṃ kurvan caturbhirīryāpathadeśanāsamāpattipratisaṃlayanavihāraiḥ
kāyavākkarmadharmasattvālambanamanaḥsvabhāvairevaṃ vihṛtavān | nanu ca bhūtānadyatanaparokṣe
kāle laṭaḥ smaśabdayoge vihito na cātrakālaḥ saṅgītikārasya parokṣastatkathaṃ
viharati smeti prayogaḥ | satyaṃ,kintu tadantaramaparokṣe cetyanyenāsya sādhutvam
| yadi vā pūrvavyākaraṇānurodhādanyajanāpekṣayā vā parokṣopalakṣaṇatvādadoṣaḥ | tathāmantrayate
smetyādivācyam | mahateti saṅkhyānuguṇamahattvayogāt | mahānubhavena bhikṣūṇāṃ traivācikena
karmaṇā jñapticaturthenānāghātapañcamenaihibhikṣutvena copasampannānāṃ bhinnakleśānāṃ
samūhena |buddhadharmastathā saṅgho mārakoṭiśatairapi |bhettuṃ na śakyate yasmāttasmāt
saṅgho'bhidhīyate ||iti saṅghena sārdhaṃ sahitaḥ parivṛto viharati smeti sambandhaḥ | tatra
saṅkhyāmahattvamardhetyādināha | abhidheyārthaḥ sugamaḥ | saṅkhyāvacanantu śrāvakaparivārāṇāmānantyāt
saṅkhyeyāvadhāraṇārtham | pūrvaṃ prabhūtārthasya samāsasaṅkhyāgrahaṇāvismaraṇāt
sukhāvabodhārthaṃ bahuśravaṇagrahaṇabhīrūṇāṃ śrotrāvadhānārthamathavā parimāṇajñāpanārthamupāttam
| guṇamahattvaṃ sarvairityādirāha | sarva evātra pūjādakṣiṇāguṇaprakarṣādyarhatayārhantaḥ
| kṣīṇāśravā bhavāgrādāsaṃsāraṃ śravantīti kāmabhavāvidyāśravā yathāyogaṃ tatpratipakṣānāśravaśīlādiskandhalābhena
yeṣāṃ te kṣīṇāśravāḥ | nirgataḥ kleśakarmajanmasaṃkleśākhyaḥ
kleśo yeṣāṃ te niḥkleśāḥ | yathāsaṅkhyaṃ saṃprāptaśīlasamādhiprajñāvimuktiskandhaparipūribhirduścaritatṛṣṇādurdṛṣṭibhavabandhanavimuktyā
samyagīryāpathābhijñāvikrīḍitadivyāryavihāralābhairyathākramaṃ
svayaṃ te lokasya lokacittaṃ vaśībhūtam yeṣām | svayaṃ ca sarvabandhanavigamasvātantryādye
vaśino bhūtāste vaśībhūtāḥ | tṛṣṇā'vidyāpakṣasarvakleśopakleśaprahāṇātsamādhisamāpattayaścetovimuktirarhanmārgajñānaṃ
prajñāvimuktiriti kṛtvā tṛṣṇā'vidyāpakṣāṇāmabhāvena
yathākramaṃ rāgavirāgādavidyāvirāgāccetaḥprajñāvimuktiratastallābhātsamāpattikleśāvaraṇavimuktyā
sarvathobhayabhāgavimuktāḥ suvimuktacittāḥ suvimuktaprajñāḥ | śokaparidevādibhayānāmātmānuvādaparānubādadurgatijīvikādaṇḍāślokamaraṇabhayānāṃ
lābhālābhādyaṣṭalokadharmopalepabhayasyasvādhigamaparipanthībhūtājñānasaṃśayamithyājñānabhayānāñcābhāvādyathākramaṃ
duḥkhabhayalokadharmājñānāśaṃkāvigamānnirbhayatvenājāneyāḥ | traividyāditvaviśiṣṭadharmādhigamayogānmahāpradhānabhāvena
mahānāgāḥ | śīlasamādhiprajñāparipūryā kṛtamavaśyakartavyaṃ
sarvaduḥkhapramokṣādikṛtyam | kṛtañcānuṣaṅgikaṃ kartavyaṃ svecchāpratibaddhavṛttidhūtaguṇādikaṃ
karaṇīyaṃ yaiste kṛtakṛtyāḥ kṛtakaraṇīyāḥ | duḥkhādyāryasatyacatuṣṭayādhigamādyathāsvaṃ
parijñeyaprahātavyasākṣātkartavyabhāvayitavyānāmabhāvenāpahṛtāḥ sarvathāpanītāḥ
skandhakleśapratijñodyogabhārā yaiste'pahṛtabhārāḥ | bhagavataḥ paścādanuprāpto hitāhitaprāptiparihāralakṣaṇo
dvividhaḥ svako'rtho vidyāvidyādhigamaprahāṇābhyāṃ yaiste'nuprāptasvakārthāḥ
| parisamantādyathāsambhavamāryamārgeṇa kṣīṇāni bhavena saha puruṣasaṃyojanātpratighādinavasaṃyojanāni
yeṣāṃ te parikṣīṇabhāvasaṃyojanāḥ | samyagaviparītamāsamantājjñānamājñā
tattvāvabodhastayā suṣṭhuvimuktaṃ sarvabandhanavisaṃyuktaṃ cittaṃ yeṣāṃ te samyagājñāsuvimuktacittāḥ
| sarvatra cetasi navānupūrvavihārasamāpattilakṣaṇe svātantryādvaśinaste
cetaḥparamapāramiṃ svagotrapraharṣaparyantagatiṃ prāptāśceti sarvacetovaśiparamapāramiprāptāḥ
| atastairevaṃbhūtairbhikṣuśatairiti tṛtīyāntena sarvathā sambandhaḥ kāryaḥ | sarve'rhantaḥ,kutaḥ
kṣīṇāśravatvāt | kṣīṇāśravāḥ niḥkleśatvādevaṃ yāvat samyagājñāsuvimuktacittāḥ
| sarvacetovaśiparamapāramiprāptatvādevaṃ pūrvapūrvasyottarottaraṃ kāraṇamataḥ sarvapuruṣārthaparisamāptatvānnāparaṃ
viśeṣaṇaṃ vācyamityeke | hatāritvādarhantaḥ prahīṇakleśāvaraṇatvāt
| kṣīṇāśravāḥ punarāśravakṣayaprayāsātmakakleśābhāvānniḥkleśāḥ | tadevamebhiḥ padairdoṣātyantaprahāṇalakṣaṇaṃ
guṇāmabhidhāyedānīṃ pratipakṣalakṣaṇaṃ guṇaṃ vaśībhūtairityādināha
| abhijñādivaiśeṣikaguṇābhinirhārābhyāmaśaikṣaśamathavipaśyanābhyāṃ yogātrailokyānugrahakṣamatvena
sattvārthadhuri niyoktuṃ bhagavatā vaśībhūtāḥ | sarvaprakāratṛṣṇādṛṣṭibandhanavimokṣādyathākramaṃ
suvimuktacittāḥ suvimuktaprajñāḥ | akuṭilamṛjunā mārgeṇa yāvadgamyagamanādājāneyāḥ
kleśasaṅgrāmavijayitvānmahānāgāḥ punarjetavyābhāvātkṛtakṛtyāḥ | yuktarūpakāryasampādanātkṛtakaraṇīyāḥ
| paunarbhāvikaduḥkhānupārjanādapahṛtabhārāḥ | nirvāṇasākṣātkaraṇādanuprāptasvakārthāḥ
| bhavahetusamudvātātparikṣīṇabhavasaṃyojanāḥ | darśanabhāvanāmārganiṣṭhotkarṣātsamyagājñāsuvimuktacittāḥ
| vaiśeṣikābhijñādiguṇavaśitvasvagotrotkarṣagamanātsarvacetovaśiparamapāramitāprāptā
iti tathaiva saṃbandhaḥ | pūrvapūrvasyottarottaraṃ kāraṇam
| "viśeṣaṇaniṣṭhābhidhāne ca na punarviśeṣaṇaṃ vācyamato nāparyavasānadoṣa "iti vārttikakāraḥ
| dharmadharāgratvādyathoktasaṃkhyāntargato'pi naivaṃguṇayukta ityāha ||eketyādi
| nityasya kāryakāraṇalakṣaṇavāsyavāsakabhāvānupapatteḥ śubhāśubhavāsanābhiḥ pūrṇo'nityastadanurūpāṃ
gatiṃ cātigṛhṇātīti nairuktavidhānātprabandhatayā ekaḥ pudgalaḥ | yadutaśabdo nipāta
upadarśanaparaḥ | ākāṅkṣitāyurbhavatvityāyuṣmān hitasukhapūjāvācakaḥ | sarvāgamadhāraṇabuddhopasthānena
prāptaharṣatvādānandaḥ | taduktameṣa āyuṣmānāryānando deśanākāle śrota-āpannatvena
yathoktaguṇavaikalyādenamekaṃ pudgalaṃ sthāpayitvā parityajyeti | parisamāptakāryatvena
svahitaiṣitayā tathāgatādhiṣṭhānena sarvasampatteśca |pañcādīnavavaikalyāratirāgābhighaṭṭataḥ
|lābhāditṛṣṇāpriyatā'nukampāgurugauravaiḥ ||kautuhalādviśeṣārthamāpattyā ratnakāraṇāt
|caityādivandanārthaṃ ca bhikṣuścarati cārikāmiti ||pañcadaśacārikākāraṇavaikalyātsvayaṃ
na kvacid gacchanti kevalaṃ kṛtajñatādharmagauravādibhirbhagavato'ntike sadā viharantīti
nijatvātsveyaṃ mahāśrāvakaparṣaduktā |gaṃbhīrāmitasūtrāntaratnaśravaṇatṛṣṇayā |lokadhātuṣvananteṣu
bhramanti kṛtino yataḥ ||tadyānabhāṣaṇādeva vahavaste samāgatāḥ |tenaivāgamasūtreṣu
na paṭhyante jinātmajāḥ || ityeke |padaparamavistararucisattvānugrahārthaṃ deśitāryaśatasāhasrikā
| sarvārthasaṅgraheṇa madhyarucivipañcitajñasattvānukampāyāryapañcaviṃśatisāhasrikā
deśitā | tasyāśca sarvārthopasaṃhāreṇodghāṭitajñasaṃkṣiptarucisattvahitodayenāryāṣṭasāhasrikā
bhāṣiteti | atastadanusāreṇa dṛṣṭadharmasaṃkṣiptarucibhikṣubhikṣuṇyupāsakopāsikāparṣat
| tathā śuddhādhyāśayinaḥ sābhogānimittavihāriṇo'nābhogānimittavihāriṇo niyatacaryāpratipannāḥ
samyagekajātipratibaddhāścetyevamaprameyamahābodhisattvaparṣadapi jñeyetyapare
| tathā cāhācāryadiṅnāgaḥ |itthamaṣṭasahasrīyamanyūnārthairyathoditaiḥ |granthasaṃkṣepa
iṣṭo'tra ta evārthā yathoditāḥ || iti ||tathā tadanusāreṇaiva mandabhāgyānāṃ parivārādyabhāve
daurmanasyanivṛttyarthamalpecchatānurāgārthaṃ ca svayaṃ bhagavān dharmāsanaṃ prajñāpya
samāhitaireva gamyamidaṃ sūtraratnamiti darśayan vajraparyaṅkenātighāṭitatvādidoṣarahitenopaviśya,ṛjunā
kāyena dharmacakramudrābandhapūrvakaṃ nāsāgradṛṣṭinyāsādekāgrāmabhimukhīṃ
smṛtiṃ vidhāya sarvasamādhisaṅgrahātsamādhirājaṃ nāma samādhiṃ samāpādyotthitastato
maitrīkaruṇānayanābhyāmimaṃ lokaṃ duḥkhārtamabhisamīkṣya mṛdumadhyādhimātrabhedena yathābhavyatayā
ca sarvatragā buddhatvaparyavasānaphalā deśaneyamiti vineyavargaṃ bodhayan,yathāyogamaṅgapratyaṅgebhyaḥ
sarvaromakūpebhyaḥ prakṛtiprabhāyāśca ṣaṣṭiraśmikoṭīniyutaśatasahasranirmāṇena
daśasu dikṣu gaṅgānadīvālukopamāṃllokadhātūnavabhāsya sarvasattvāṃścānuttarasamyaksaṃbodhau
niyatān kṛtvā jihvendriyeṇemaṃ trisāhasramahāsāhasralokadhātuṃ vyāpya tasmātsphuritānekaraśmisamūheṣu
padmagarbhatathāgatādhiṣṭhānapūrvakaṃ ṣaṭpāramitāpratisaṃyuktadharmadeśanayā
pūrvavatsattvārthakaraṇāttadarthijanasaṃnipātāya mātṛdeśanānimittamavyāhataṃ
darśitavān | tadanu tathaivaṃ parṣachāradyādisarvabhayavigamāt,siṃhavijṛmbhitaṃ nāma samādhiṃ
samāpādyāśuddhe sthāne saṃvṛtiparamārthasatyavibhāgākuśale ca śrotari[na]kathanīyā jīnajananīti
dharmabhānakānavabodhayaṃstādṛśamṛddhyābhisaṃskāramabhisaṃskṛtavān yenāṣṭādaśamahānimittapūrvakaṃ
tathaiva sarvalokadhātusaṅgṛhītāṣṭākṣaṇavināśāt,sthānapariśodhanena tatra
te sattvā devamanuṣyasabhāṃ gatā yāmupapadya jātismarāḥ prītipramodena svasvabuddhakṣetreṣūpasaṃkramaṇādipūrvakaṃ
buddhān bhagavanto namanti sma | sarve ca sattvā vyapagatacakṣurādivaikalyadoṣā
daśakuśalakarmapathasevinaścaturbrahmavihāraniratāstṛtīyadhyānasamāpannā iva
sukhalābhino jīnajananīśravaṇayogyā bhūtvaivaṃrūpayā prajñayā samanvāgatā bhavanti sma
| yadevamudānamudānayanti sma | sādhu damaḥ sādhu śamaḥ sādhu saṃyamaḥ sādhu cīrṇobrahmacaryāvāsaḥ
|sādhu prāṇibhūteṣvavihiṃseti dvividhaṃ samādhiprātihāryam | tadanu bhagavān prāptasamastajñeyādhipatyeneyaṃ
prajñāpāramitā deśayituṃ śakyata iti kathayan vineyānāmādarotpādanāya
pūrvavat sarvalokadhātūnabhibhūya prabhāvarṇaśrītejobhiryathākramaṃ sthānabhāsanatapanavirocanaṃ
sarvaparvatānabhibhūya sumeruḥ parvatarāja iva kṛtavān | tathaivedṛśaireveyaṃ
boddhuṃ deśayituṃ ca śakyate na mādṛśairiti yatnaṃ na kuryurvineyāstato manuṣyā eva sarvaṃ
sampādayitumalamityutsāhasaṃjananārthametallokadhātusattvātmabhāvasamānamātmabhāvaṃ prākṛtamupadarśitavān
| tato jātaprasādātiśayairdevamanuṣyairbhūtārthabhāvanābhyāsāt,kālāntareṇedṛśameva
dharmādhigamaṃ paśyadbhirbhagavān puṣpādibhiḥ pūjitaḥ | yathā deyāḥ paribhujyante
tathā supariṇamitavastuparibhogāccittaprasādena puṇyābhivṛddhau pramṛṣṭakāyāditayā prajñāsambhāro
vineyānāṃ sukhenotpadyata ityanugrahārthaṃ tāni ca puṇyādīni trisāhastramahāsāhasralokadhātupramāṇasarvālaṅkāraśobhanakūṭāgārarūpeṇaitallokadhātoratīvaśobhākāreṇa
svamūrdhni
bhagavatādhiṣṭhitāni | tathāca tānyadhiṣṭhāya kṣapitāhammānavāsanānāmekābhilakṣyadharmadeśanāyāṃ
daurmanasyādinā samyakpratipattivaikalyamiti pūrvavat sarvalokadhātusthasattvānāṃ
purataḥ sarvarthodgrahaṇādyarthaṃ tathā sarvasattvasamatāpravṛttāvapyuttaratra yathābhavyatayā
cirakṣiprādibhedena keṣāñcidadhigamavyākaraṇādāvanunayādyādhyāropapūrvakaṃ nāsmāsu
cittānyathātvaṃ kāryamiti pradarśanārthaṃ sarvākāradharmadeśanāparaṃ samamātmabhāvaṃ pradarśitavān
| sugatarāja iti dvividhamṛddhiprātihāryam | tadanu saṃkliṣṭalokadhātūtpādātsaṃbhavatprajñādiprakarṣatvācca
sarvabuddhairna samāno'yaṃ bhagavāniti sarvākārajagadarthakaraṇāya
mandadhījanāśaṅkāmapākurvan samānaprasthānasaṃbhāraparipūrṇabodhisattvānāṃ pratibuddhakṣetramanuttarasamyaksaṃbodhisaṃbhavātsarvabuddhaiḥ
saha saṃbhāradharmakāyābhyāṃ jagataścārthacaryayā
samatā sarvabuddhānānnāyurjātipramāṇata ityātmanastulyatāṃ kathayaṃstathā
nānālokadhātūtpannakṛtapraṇidhānasvavineyabodhisattvānāmaviparītasamastapravacanaratnasūtradeśanayā
saṃbhāraparipūraṇopāyopadeśārthaṃ tathā smitamakarodbhagavān yenānyonyaṃ sarvalokadhātusthasattvāḥ
sarvathonmūlitātulyatvasaṃśayabījāḥ saparṣatsamūhānitaretaralokadhātavīyabuddhān
bhagavantaḥ samupalabhya tulyatāṃ pratipannāḥ | tathā mahāvabhāsādinimittopālaṃbhapūrvakaṃ
gurvāyattayā na sahasāgamanaṃ yuktamiti tadarthaṃ daśadiglokadhātavīyajinātmajāstān
svasvatathāgatānupasaṃkramya padābhivaṃdanapuraḥsarā eva kalyāyamanubhāva iti praśnasya
visarjanānantaraṃ praśaṃsāvākyaśravaṇena viditasvādhipatibhadrāśayāstādṛgvidhasaparivārabhagavaddarśanādyarthaṃ
gamiṣyāmo vayaṃ bhagavanta ityālocya gṛhītasvādhipatidharmagauravapreṣitapūjārthanānāratnapadmavārttāsaṃdeśālpābadhātādiparipṛcchāvacanāḥ
pañcakaṣāyotsādatvādasya
lokadhātorapramādavihāriṇo bhaviṣyathetyanuśāsanīṃ pratigṛhyāntarālavartibuddhānāṃ
pūjāmabhinivartayanto'parimitaparivārāḥ samāgamyānuṣṭhitapādavandanapūrvakapūjāprasarāḥ svasvasthānībhūya
kathitasvasvatathāgatavārttāvacanāḥ padmāni niryātitavanta iti dvividhaṃ
dharmāvabhāsanaprātihāryam | tadanu bhagavāṃstāni padmānyapariśuddhalokadhātūtpāde'pi taddoṣānupalepajñāpanāya
saddharmapūjārthaṃ prahitānīti kṛtvā svasvadikṣu prakṣipya teṣu ca padmeṣu
tathāgatādhiṣṭhānapūrvakajinajananīdeśanayānuttarasamyaksaṃbodhau sarvasattvān niyatīkartuṃ
saddharmapūjāyāmupanāmya samāgataṃ yathābhavyaṃ mahābodhisattvādisaṃnipātamavagamyādimadhyāntakalyāṇatvādiyuktāṃ
prajñāpāramitāṃ deśitavāniti nidānaṃ pratipattavyam | atra
tūdghaṭitajñasaṃkṣiptarucisattvānugrahadeśanādhikārānnoktam | taduktaṃ yadā bhagavān rājagṛhe
mahānagare gṛdhrakūṭe parvate yathoktaparṣadā parivṛto dharmaṃ deśayan vijahāra tadā bhagavataḥ
sakāśāttatraiva sthāne tayā parṣadā sārdhamevaṃ mayā sūtraratnaṃ śrutamiti sarvairapyetairlokavyavahārānuvartanāt
saṅkīrtitadeśādibhiḥ saṅgītikāreṇātmaprāmāṇyapratipādanādvineyānām
sādaraśravaṇacintanādikamuktam | tathā cāhāryadiṅnāgaḥ |śraddhāvatāṃ pravṛttyaṅgaṃ
śāstā parṣacca sākṣiṇī |deśakālau ca nirdiṣṭau svaprāmāṇyaprasiddhaye ||saṅgītikarttā
loke hi deśakālopalakṣitam |samākṣikaṃ vadan vaktā prāmāṇyamadhigacchati || iti |tatraprayojanaṃ
sapiṇḍārthaṃ padārthamānusandhikaḥ |sacodyaparihāraśca vācyaḥ sūtrārthavādibhiḥ ||iti
pañcabhirākāraiḥ sūtraṃ vyākhyātavyamiti vyākhyāyuktau nirṇītam | ityabhihitameva prayojanam
| ataḥ śrotṛjanasukhapratipattaye kṛtavibhāgārthasya ca śāstrasya sukaraṃ vyākhyātṛṇāṃ
vyākhyānamiti samāsanirdeśena piṇḍārthastāvadabhidhīyate | tatra buddhatvārthino bodhisattvasya
cittotpādādisarvākāraparijñānādau phalanirdeśena sarvākārajñatā kathitā | sā na vinā
śrāvakamārgādiparijñāneneti tadanu mārgajatā | sāpi na sarvavastuparijñānamantareṇeti
tadanantaraṃ sarvajñatā | tataḥ sarvathaivaṃprāptatrisarvajñatāvaśitvārthaṃ punaḥ sarvākāramārgavastujñānaprakārasaṅgraheṇa
trisarvajñatābhāvanayā'dhigamya sarvākārābhisambodhaṃ viśeṣamārgeṇa
prakarṣaparyantādhigamalābhānmūrdhābhisamayamāsādya vyastasamastabhedena vibhāvitānarthān
praguṇīkṛtya niścayāya sākṣātkarotīti viditvānupūrvābhisamayam punarapi svabhyastīkaraṇāya
vibhāvitaikakṣaṇābhisaṃbodhānantaraṃ dvitīye kṣaṇe dharmakāyā'bhisaṃbodhaṃ samyagadhigacchatīti
samāsato'ṣṭābhisamayaḥ prajñāpāramitāyāṃ piṇḍārthaḥ |tathācoktam |prajñāpāramitā'ṣṭābhiḥ
padārthaiḥ samudīritā |sarvākārajñatā mārgajñatā sarvajñatā tataḥ

sarvākārābhisaṃbodho mūrdhāprāpto'nupūrvikaḥ |ekakṣaṇābhisaṃbodho dharmakāyaśca te'ṣṭadhā

iti |samāsanirdiṣṭasya vyāsataścākhyānātsvākhyātatvamiti punarapi vyāsataḥ piṇḍārtho'bhidhīyate
| tatra samyaksaṃbodhimadhigantukāmenādau śūnyatākaruṇāgarbhaṃ bodhicittaṃ praṇidhiprasthānasvabhāvaṃ
dvividhamutpādya cittotpādatadākṣiptadharmaniṣpattaye saṃprāptaguṇaparipālanārthenābhivṛddhyarthaṃ
pratipattyādiṣvavavādagrahaṇānantaraṃ śrutādiprakarṣaprāptamokṣabhāgīyaśraddhādilakṣaṇakuśalamūlādūrdhvaṃ
catuḥsatyaprativedhānukūlaṃ caturvidhanirvedabhāgīyaṃ
laukikabhāvanāmayanniścitya pratipattimato yathoktanirvedabhāgīyamanyadapi darśanamārgādikamiti
pratipattirādhāreṇa dharmadhātusvabhāvinaiva bodhisattvena sarvadharmālaṃbannapūrvakaṃ
sarvasattvāgratācittamahatvaṃ pramāṇamahatvamadhigamamahatvaṃ cādhikṛtya pratipattiḥ
pravartata ityabhilakṣyasthānīyastrividhaḥ samuddeśo dhyeyaḥ | tadanu tatprāptaye trisarvajñatāviṣaye
sāmānyena śukladharmādhiṣṭhānā sarvākārābhisambodhādau caturvidhe'bhisamaye
pratyabhisamayaṃ ṣaṭpāramitā'dhiṣṭhānā ca kriyāpratipattirityevaṃ yathāvatprayogadarśanabhāvanāviśeṣamārgasvabhāvānāṃ
sannāhādipratipattīnāṃ madhye vīryarūpatayā prathamataḥ sannāhapratipattyā
sannahya prasthānapratipattyā samastamahāyānadharmābhirohaṇapūrvakaṃ saṃbhārapratipattyā
sambhṛtasaṃbhāreṇa niryāṇapratipattiradhigantavyetyevaṃ buddhatvāvāhakadharmādhigamānukrameṇa
prakāśanāttathāgatānāmiti prathamaparivartasaṅgṛhītā sarvākārajñatā |tathācoktam
|cittotpādo'vavādaśca nirvedhāṅgaṃ caturvidham |ādhāraḥ pratipatteśca dharmadhātusvabhāvakaḥ

ālambanaṃ samuddeśaḥ sannāhaprasthitikriye |sambhārāśca saniryāṇāḥ sarvākārajñatā muneḥ

iti |tadanu sarvākārajñatādhigamo na vinā sarvamārgādhigamanamiti mārgajñatāṃ darśayituṃ svaprakṛtiprabhābhirdavādīnāṃ
vaipākikaprabhāyā malinīkaraṇena lokapālatvādyabhimānanirākāraṇādvakroktyā
nihatamānasaṃtāna eva pudgalo'dhigame'syā bhāvya ityādhārakathanānantaraṃ svaviṣayapratiniyamādikamabhidhāya
mārgajñatā'dhikāre sarve mārgāḥ paripūrayitavyā iti śrāvakapratyekabuddhamārgapratipādanapūrvakamaihalaukikādiguṇairupeto
mahānuśaṃso bodhisattvānāṃ
darśanamārgo bhagavatābhihitaḥ | tato'nantaraṃ bhāvanāmārgābhidhāne sati svalpavaktavyatvena
phalanimnatvena ca vineyapravṛtestasya kāritramādau nirdiśya sāśravānāśravarūpeṇa dvividho
bhāvanāmārga ityadhimuktipariṇāmanānumodanābhedena trividhasāśravabhāvanāmārgamadhye kāñcanapiṇḍamiva
dhātubhyaḥ puṇyamabhisaṃskarotītyādāvadhimuktimanaskāramuktā tadbhāvakabodhisattvotsāhanāyaivamadhimukterbuddhādibhiḥ
stutyādayaḥ kriyanta ityuttarottarābhinandanarūpāḥ
stutastobhitaśaṃsitāḥ kathitāḥ | tadanu samyaksaṃbodhestatpuṇyamupakaraṇīkaroti suvarṇakāra
ivābharaṇamiti pariṇāmanāmanaskārapūrvakaṃ svaparapuṇyakriyāsamatāpratilābhārthamanumodanāmanaskāramabhidhāya
prayogaviśuddhibhedena dvividho'nāśravo bhāvanāmārga iti prathamamabhinirhāralakṣaṇaṃ
pratipādya dvitīyo'tyantaviśuddhilakṣaṇo deśita iti | dvitīyaparivartamārabhya
yāvadaṣṭamaparivarte | ya evamasya bodhisattvasya mahāsattvasya bhagavannavabodha
iyamasya prajñāpāramitā | bhagavānāha | atyantaviśuddhatvatsubhūta iti etatparyantenoktā
bodhisattvānāṃ mārgajñatā |tathācoktam -dhyāmīkaraṇatādīni śiṣyakhaṅgapathau ca yau |mahānuśaṃso
dṛṅmārga aihikāmutrikairguṇaiḥ

kāritramadhimuktiśca stutastobhitaśaṃsitāḥ |pariṇāme'numode ca manaskārāvanuttamau

nirhāraḥ śuddhiratyantamityayaṃ bhāvanāpathaḥ |vijñānāṃ bodhisattvānāmiti mārgajñatoditā

iti |tataḥ sarvavastuparijñānaṃ vinā na mārgajñatāparijñānaṃ samyagiti sarvajñatāṃ darśayituṃ
prajñayā saṃsārādīnavadarśanena kṛpayā ca sattvārthakaraṇapāratantreṇa bodhisattvānāṃ bhavaśamānavasthānādvyatirekanirdeśena
caivaṃ śrāvakapratyekabuddhānāmiti nirdeśapūrvakaṃ tatsamarthanārthamevānvayavyatirekatayā
nimittānimittagrahaṇājjīnajananyā nirdiṣṭadūretarabhāvenopalambhānupalambhābhyāṃ
vipakṣapratipakṣau nirdiśya tayorvibhāvanāyāṃ punaranvayamukhenaiva
bodhisattvānāṃ prayogakathanādanantaraṃ tatsamatāpratipādanapūrvako dhyeyo darśanamārgo'bhihita
ityaṣṭamaparivarte | āyuṣmān subhūtirāhetyārabhya yāvannavamaparivarte nāpi kasyaciddharmasya
pravartanaṃ vā nivartanaṃ vaivamiyaṃ subhūte bodhisattvasya mahāsattvasya
prajñāpāramitetye tatparyantenoktā śrāvakapratyekabuddhānāṃ sarvajñatā | tathācoktam |prajñayā
na bhave sthānaṃ kṛpayā na śame sthitiḥ |anupāyena dūratvamupāyenāvidūratā

vipakṣapratipakṣau ca prayogaḥ samatā'sya ca |dṛṅmārgaḥ śrāvakādīnāmiti sarvajñateṣyate

iti |tadanu parijñātatrisarvajñatāvaśitvārthaṃ punaḥ sarvākāramārgavastujñānaprakārasaṅgraheṇa
trisarvajñatāṃ bhāvayatīti sarvākārābhisaṃbodhaṃ darśayitumākāraviśiṣṭaprayogairbhāvayitavyā
yathāsaṃkhyaṃ guṇadoṣādānatyāgena lakṣaṇajñānapūrvakamutpannamokṣabhāgīyakuśalamūlenetyākārādīnnirdiśya
vivardhitamokṣabhāgīyasyotsāhino nirvedhabhāgīyādyadhigamadvāreṇa prāptaśaikṣāvaivartikabodhisattvagaṇadharmasya
buddhatvanimittasaṃsāranirvāṇasamatābhāvanāpūrvakaṃ
niṣpāditasvabuddhakṣetraviśuddhāvupāyakauśalena yathābhavyatayā'nābhogādbuddhakṛtyaṃ
pravartata iti nirvedhabhāgīyādayo deśitā iti navamaparivarte | evamukta āyuṣmān subhūtirbhagavantametadavocat
| mahāpāramiteyam ityārabhya yāvad viṃśatitamaparivarte | te te bodhisattvā
mahāsattvā asaṃhāryāḥ sadevamānuṣāsureṇa lokenetye tatparyantenokto buddhādīnāṃ yathāsambhavaṃ
sarvākārābhisaṃbodhaḥ |tathācoktam |ākārāḥ saṃprayogāśca guṇā doṣāḥ salakṣaṇāḥ
|mokṣanirvedhabhāgīye śaikṣo'vaivartiko gaṇaḥ

samatābhavaśāntyośca kṣetraśuddhiranuttarā |sarvākārābhisaṃbodha eṣa sopāyakauśalaḥ

ititadanantaraṃ prāptasarvākārābhisaṃbodhasya viśeṣamārgeṇa prakarṣaparyanto'dhigama iti mūrdhābhisamayaṃ
darśayituṃ yathāsaṃkhyamuṣmādicaturvidhanirvedhabhāgīyasvabhāvaliṅgavivṛddhirnirūḍhicittasaṃsthitipratipādanapūrvakaṃ
pravṛttinivṛttipakṣādhiṣṭhānau dravyaprajñaptisatpuruṣādhiṣṭhānau
ca yathākramaṃ dvau dvau grāhyagrāhakavikalpāviti praheyatayā caturvidhavipakṣaṃ
tatprahāṇāvasthāviśeṣaṃ copadeyatayā caturvidhaṃ pratipakṣaṃ pratyekaṃ darśanabhāvanāmārgaṃ
nirdiśya buddhatvaprāpteravyavadhānenānantaryasamādhirubhayasatyāśritopāyakauśalena
nirākaraṇīyavipratipattyā saha deśita iti viṃśatitamaparivarte sacedbodhisattvo mahāsattvaḥ
svapnāntaragato'pītyārabhya yāvadekonatriṃśattamaparivarte kuśalākuśaladharmāparimāṇatayā
prajñāpāramitā'parimāṇatānugantavyeti etatparyantena sakāraṇenokto mūrdhābhisamayastathācoktam
||liṅgaṃ tasya vivṛddhiśca nirūḍhiścittasaṃsthitiḥ |caturddhā ca vikalpasya pratipakṣaścaturvidhaḥ

pratyekaṃ darśanākhye ca bhāvanākhye ca vartmani |ānantaryasamādhiśca saha vipratipattibhiḥ

"mūrdhābhisamaya"iti | tadanu prāptamūrdhābhisamayo vyastasamastatvenādhigatānarthānanupūrvīkṛtya
sthirīkaraṇāya vibhāvayatīti sarvadharmasaṅgrāhakadānāditrayodaśaprakāratayaikonatriṃśattamaparivarte
siṃhanādanadanatayā prajñāpāramitā nadanatānugantavyetyekenaiva padena sakāraṇenokto'nupūrvābhisamayastathācoktam
| "tridhā daśadhā vānupūrvika"iti | tadanantaraṃ
vibhāvitānupūrvābhisamayasya svabhyastīkaraṇāya teṣāmevādhigatānāṃ dharmāṇāmavipākānaśravasarvadharmaikakṣaṇalakṣaṇādicaturvidhabhedādekenaiva
kṣaṇenābhimukhīkaraṇamiti tatraiva parivarte
sarvadharmākopyatayā prajñāpāramitā'kopyatānugantavyetyekenaiva padena sakāraṇenaikakṣaṇābhisaṃbodho
darśitaḥ | tathācoktam |ekakṣaṇābhisaṃbodho lakṣaṇena caturvidhaḥ

iti |tadanu vibhāvitaikakṣaṇābhisaṃbodhasya dvitīye kṣaṇe dharmakāyābhisaṃbodha iti trividhamanantarābhisaṃbodhaṃ
bodhisattvānāṃ nirdiśya pariśiṣṭakāyatrayaṃ tathyasaṃvṛtyā pratibhāsamānaṃ
paramārthato dharmatārūpaṃ yathādhimokṣaprabhāvitaṃ buddhabodhisattvaśrāvakādigocaraṃ
vyavasthāpitamiti kathanāya "viviktāvyatirekitvaṃ vivekasya yato matami"ti nyāyāt tadavyatireke'pi
pṛthag lokottareṇa mārgeṇa prāpyate na tu kriyata ityakṛtrimārthena māyopamavijñānamayasarvadharmapratipattyādhigataḥ
svābhāvikaḥ kāya iti tatkathanapūrvakamavaśyamevābhyupagantavyā
yogisaṃvṛttyā viśiṣṭārthapratibhāsajananadvāreṇāśrayaparāvṛttyā parāvṛttā dharmadeśanādyarthakriyākāriṇo'dvayāścittacaitāḥ
| sarvākārastathāgatānāmeva gocaro jñānasaṃbhārajaḥ
savyāpāro dharmakāya ityabhidhānānantaraṃ nānāsūtraratnaśravaṇābhilāṣibhirdaśabhūmipraviṣṭairmahābodhisattvaiḥ
saha paramānavadyamahāyānadharmasaṃbhogaprītisukhopabhogādaprameyapuṇyasaṃbhārasaṃbhṛtaṃ
lakṣaṇānuvyañjanavirājitagātraṃ sāṃbhogikakāyaṃ pratipādya yathābhavyatayāśeṣajagadarthakriyākārī
sarvathā''bhāvāgrādanuparataprabandhaḥ śākyamunitathāgatādirūpo
nirmāṇakāyaḥ puṇyajñānasaṃbhārāṃśaja eva śrāvakādyupalambhayogyo deśita ityekonatriṃśattamaparivarte
| evaṃ hi subhūte bodhisattvena mahāsattvenetyārabhya yāvadanuttarāṇāṃ
ca buddhadharmāṇāṃ paripūririti parivartaparyavasānenokto buddhānāṃ bhagavatāṃ dharmakāyābhisaṃbodhaḥ
|tathācoktam |svābhāvikaḥ sasāṃbhogo nairmāṇiko'parastathā |dharmakāyaḥ sakāritraścaturdhā
samudīritaḥ

iti |tadanantaraṃ sadāpraruditabodhisattvavatpratipattiḥ kāryeti vineyajanabodhanāya tatpūrvayogakathāmukhena
kalyāṇamitrārāgaṇapūrvakaprajñāpāramitāyogānuśaṃsāṃ darśayitumupasaṃhāradvāreṇa
madhyamapratipattyā yathoktābhisamayakramapratipādanaparameva parivartatrayaṃ deśitam
| tatpunaḥ sugamatvāccābhisamayālaṅkārakārikayā na saṅgṛhītamityaparaprakāradvayena samudāyārthasyābhidhāsyamānatvādekastāvatsamudāyārthaḥ
|idānīṃ padārthādivyākhyānena sūtrārtho'bhidhīyate
| tatra iti vākyopanyāse| khaluśabdo vākyālaṅkāre | śobhanā'raṇāvihāriṇāṃ madhye'grā
bhūtiścetasaḥ saṃpattiryasya sa subhūtiḥ | sadevake loke pūjādibhiḥ sthāviryaprāptatvātsthaviraḥ
| iha kvacitathāgatānāṃ kāyavyāpārātmakapāṇyādyadhiṣṭhānena deśanā | tadyathā
daśabhūmakādeḥ sūtrasya deśanā | kvacidvacanādhiṣṭhānena tadyathā'jātaśatruśokavinodanasūtrādeḥ
| kvacinmano'dhiṣṭhānena tadyathā samantabhadracaryānirdeśasūtrāderityāryasubhūtyadhimuktānāmanugrahaparīndanābhyāṃ
samyakparigrahādikrameṇa mahāyāne vinayanātsvavaṃśānupacchedārthamacintyo
vā tathāgatānāmupāyakauśalaprabhāvo yasmāt sarvathāśaktenāpi deśyata iti
prabhāvasaṃdarśanavineyānāmanugrahārthaṃ prajñāpāramitābhāṣaṇaṃ prati vāgadhiṣṭhānadvāreṇārya-subhūtimanyamanaskamabhimukhīkaraṇārthaṃ
bhagavānāmantrayate smāmantritavān | kathamityāha
| pratibhātvityādi | dharmadeśanādhikārādvidyamānatve'pi he subhūte viśiṣṭadharmārthaniruktipratibhānaṃ
pratisaṃvitsarvathā te tavābhimukhī bhavatu | bodhau sarvadharmāsaktatāyāṃ
svārthasaṃpadi sattvamabhiprāyo yeṣāṃ te bodhisattvāḥ | śrāvakā api syurevamityāha
| mahāsattvā iti | mahatyāṃ parārthasaṃpadi sattvaṃ yeṣāṃ te mahāsattvāḥ | mahattvaṃ cānyathāpi
tīrthikasādhujane ca syāditi bodhisattvagrahaṇam | atasteṣāṃ bodhisattvānāṃ mahāsattvānāṃ
prajñāpāramitāmārabhyeti | prathamakalpāsaṃkhyeyaniryāto'dhimukticaryāṃ vivardhayan
saṃbhṛtapuṇyasaṃbhāro bodhisattvaḥ śubhe deśe paryaṅkamābhujya buddhabodhisattvālambanapūrvakaṃ
prajñāpāramitānayaṃ sarvadharmanairātmya dyotakaṃ mūlacittena nāmataḥ samālakṣya tasyaiva
padaprabhedaṃ parivartādibhedādanucaracittena nirūpayet | tathāṣṭābhi samayāvasthābhedena
saṅkhyāgrahaṇādgaṇanayā | pratyabhisamayaṃ svarūpaniścayāttulanayā'dhyāropāpavādābhāvānmīmāṃsā
pratyakṣānumānapramāṇopapannatvātpratyavekṣaṇatayetyevaṃ prajñāpāramitārthaścaturbhirākārairvyañjanāni
tu vyastasamastāni yathākramaṃ nirarthasadarthatayetyevamākārābhyāṃ
vicāraṇācittena vicārayet | tadanu yathāvicāritaṃ tannimittamavadhāraṇācittenāvadhṛtya yathāvicāritamevārthaṃ
nāmālaṃbake mūlacitte saṅkalanacittena prakṣipya yadarthaṃ prayukto
bhavati tacchandasahagatenāśāsticittena bhāvanāṃ kuryādityevamādiśrutacittabhāvanāmayajñānodayakrameṇa
sarvākārajñānādhigamātpāraṃ prakarṣaparyantametīti vigṛhya kvipi sarvāpahāralope'nityamāgamaśāsanamityaluki
tatpuruṣe kṛti bahulamityaluki ca karmavibhakteḥ kṛte pāramistadbhāvaḥ
pāramitā | prajñāyā dharmapravicayalakṣaṇāyāḥ pāramitā mukhyā buddho bhagavānmāyopamaṃ
jñānamadvayam | tatprāptyanukūlatvena tu padavākyasamūho grantho darśanādilakṣaṇo
mārgaśca gauṇī prajñāpāramitā | tathācāhācāryadiṅnāgaḥprajñāpāramitā jñānamadvayaṃ sā tathāgataḥ
|sādhyā tādarthyayogena tācchabdyaṃ granthamārgayoḥ ||iti |atastrividhāmapi tatsambandhinīṃ
prativarṇikopadeśarahitāṃ prajñāpāramitāmeva prādhānyādadhikṛtyetyavadhāraṇam |
na tu teṣāmeveti bodhitraye'syā nāntarīyakatvenādhikārāt | tathāhyatraiva vakṣyati śrāvakabhūmāvapi
śikṣitukāmeneyameva prajñāpāramitā śrotavyetyādi sarvākāraparamapuruṣārthopayuktādhigamakamasya
pratipādyamānatvāttatra ca bodhicittaṃ kulaputrabījabhūtaṃ tadeva phalabhūtaṃ
sāraṃ sarvabuddhadharmāṇāmityāryagaṇḍavyūhādinirdeśādyathā yena parārthālambanasamyaksaṃbodhikāmatālakṣaṇadvāviṃśatiprabhedabhinnabodhicittādhigamaprakāreṇa
bodhisattvā mahāsattvāstrividhāmapi
prajñāpāramitānniryāyurniścitya prāpnuyuriti svālambanasvarūpaprabhedaścittotpādastatprabheda
eva ca sūtrārtha iti darśayituṃ svayaṃ bhagavatā mantraṇādvāreṇa samāsataḥ
prajñāpāramitā deśitā | tadayaṃ saṃkṣipto vākyārtho yathā sarvaprakārabodhicittādhigamaprakāreṇa
bodhisattvā mahāsattvāstrividhāmapi prajñāpāramitāṃ yathāsambhavaṃ śrutādijñānodayakrameṇa
samyak prāpnuyustathā teṣāṃ sambandhinīṃ prajñāpāramitāmevārabhya vyāsato bhāṣaṇāya
caturvidhā pratisaṃvitte,tava,subhūte,saṃmukhībhavatvityevamāryasubhūtiṃ sthaviraṃ
bhagavānāmantritavāniti | vistāratastutatrādau gotrasāmarthyāt kṛpābījaprabodhataḥ |prayogāśayasaṃpattyā
bodhicittaparigrahaḥ ||iti nyāyādgotrādisāmarthyena bodhisattvasaṃvarasamādānādinā
śūnyatākarūṇāgarbhabodhicittamutpādya samyaksaṃbuddho bhūtvā yathābhavyatayā parārthaṃ
prati triyānadharmadeśanādibhiryatnaṃ kuryāmiti praṇidhānaṃ kṛtvā pratipattyā sampādayediti
| parārthālambanaḥ sahetuphalaḥ samyaksaṃbodhyadhigamakāmatālakṣaṇaḥ | gantukāmasya
gantuśca yathā bhedaḥ pratīyate,tathā bhedo'nayorjñeyo yathāsaṃkhyena paṇḍitairiti praṇidhiprasthānasvabhāvena
dvividho bodhicittotpādaḥ |nanumahotsāhā mahārambhā mahārthārthamahodayā
|cetanā bodhisattvānāṃ dvayārthā cittasaṃbhavaḥ |iti vacanāccetanāsaṃprayuktaṃ cittaṃ
viśiṣṭaviṣayapratibhāsamutpadyamānaṃ cittotpādaḥ | samyaksaṃbodhikāmatā ca tatprārthanā
kuśalo dharmachandaścaitasika iti kathaṃ sa cittotpādo bhavet | satyametat | kintu duḥkhārṇavanimagnaṃ
jagadatrāṇamabhisamīkṣya taduddharaṇābhiprāyaḥ kuśaladharmachandakṣaṇāyāṃ prārthanāyāṃ
satyāṃ saṃbuddhatvāya cittamutpādayatīti kāraṇenātra kāryaṃ nirdiṣṭamevaṃ chandaprārthanasya
bodhisattvasya sarve kuśaladharmā vṛddhiṃ yāntīti jñāpanāya copacāraḥ samāśrita
ityadoṣaḥ | praṇidhānaṃ vā prārthanā samyaksaṃbodhikāmatā | tatsahacaritacittotpādaḥ prārthanayātidiśyate
| prārthanā pradhānā hi cittotpādāvastheti kṛtvā | evañca praṇidhānasahagataṃ
taccittamutpadyate bodhisattvānāmityupapannaṃ bhavati | atha keyaṃ samyaksaṃbodhiḥ
kaśca parārtho yatkāmatātmako yadarthaścittotpāda iti cet | ucyate yathāryapañcaviṃśatisāhasrikāsūtrānte
samyaksaṃbodheḥ samāsanirdeśo yadāha | "sarvākāraṃ śāriputra sarvadharmānabhisaṃboddhukāmena
bodhisattvena prajñāpāramitāyāṃ yogaḥ karaṇīya"iti | tatrāyaṃ tasyā vyāsanirdeśo
yadāha | "iha śāriputra bodhisattvenāsthānayogena prajñāpāramitāyāṃ sthitvā dānapāramitā
paripūrayitavyā deyadāyakapratigrāhakānupalabdhimupādāye"tyādi | tatrāyaṃ parārthasya
samāsanirdeśo yadāha | "daśasu dikṣu pratyekaṃ gaṅgānadīvālukopameṣu lokadhātuṣu ye sattvāstān
sarvānanupadhiśeṣe nirvāṇadhātau parinirvāpayitukāmena bodhisattvena prajñāpāramitāyāṃ
śikṣitavyamiti"  | tatrāyaṃ tasya vyāsanirdeśo yadāha | "matsariṇaḥ sattvāndāne duḥśīlān
śīle vyāpādabahulān kṣāntau pratiṣṭhāpayitukāmena bodhisattvena prajñāpāramitāyāṃ śikṣitavyami"tyādi
|tathācoktam |cittotpādaḥ parārthāya samyaksaṃbodhikāmatā |samāsavyāsataḥ
sā ca yathāsūtraṃ sa cocyate

iti |tatrāyaṃ tasya prabhedaḥ | tatra prathamaścittotpādaśchandasahagato bodhisattvānāṃ pṛthivīsamaḥ
sarvākārasarvadharmābhisaṃbodhasya saṃbhāraprasavapratiṣṭhābhūtatvāt | dvitīya āśayasahagataḥ
kalyāṇasuvarṇopamaḥ ṣaṭpāramitāsaṅgṛhītasya hitasukhāśayasyāyatitadātyayorvikārabhajanādāsamyaksaṃbodhiśaya
āśaya iti kṛtvā | tṛtīyo'dhyāśayasahagataḥ śukla pakṣanavacandropamaḥ
| sarvaśuklapakṣadharmottarottaravivṛddhigamanenādhika āśrayo'dhyāśaya iti kṛtvā
| ete ca trayo mṛdumadhyādhimātratayā''dikarmikasaṃbhārabhūmisaṅgṛhītāḥ | caturthaḥ prayogasahagato
jvalanopamastrisarvajñatāprayogasyendhanāntaraviśeṣeṇevāgneruttarottaraviśeṣagamanātprakṛṣṭo
yogaḥ prayoga iti kṛtvā | ayañca prathamabhūmipraveśaprayogamārgasaṅgṛhīto'dhimukticaryābhūmipratibaddhaḥ
| pañcamo dānapāramitāsahagato mahānidhānopamaḥ | sarvathā'miṣasambhogenāprameyasattvasaṃtarpaṇe'pyaparyādānāt
| ṣaṣṭhaḥ śīlapāramitāsahagato ratnākaropamaḥ
sarvaguṇaratnānāmāśrayabhāvena tataḥ prasavanāt |saptamaḥ kṣāntipāramitāsahagato mahārṇavopamaḥ
sarvāniṣṭopanipātairakṣobhyatvāt | aṣṭamo vīryapāramitāsahagato vajropamaḥ saṃpratyayadārḍhyenābhedyatvāt
| navamo dhyānapāramitāsahagataḥ parvatogamaḥ sarvathālambanavikṣepeṇāniṣkampyatvāt
| daśamaḥ prajñāpāramitāsahagato mahābhaiṣajyopamaḥ sarvakleśajñeyāvaraṇavyādhipraśamanāt
| ekādaśa upāyakauśalapāramitāsahagataḥ kalyāṇamitropamaḥ sarvāvasthāsu
sattvārthāparityāgāt | dvādaśaḥ praṇidhānapāramitāsahagataścintāmaṇisadṛśo yathā praṇidhānaṃ
phalasamṛddheḥ | trayodaśo balapāramitāsahagata ādityopamo vineyajanasya paripācanāt
| caturdaśo jñānapāramitāsahagato madhurasaṅgītighoṣopamo vineyāvarjanakaradharmadeśakatvāt
| ete ca daśa yathākramaṃ pramuditādidaśabhūmisaṅgṛhītā darśanabhāvanāmārgagocarāḥ |
pañcadaśo'bhijñāsahagato mahārājopamo'vyāhataprabhāvatvena parārthānuṣṭhānāt | ṣoḍaśaḥ puṇyajñānasaṃbhārasahagataḥ
koṣṭhāgāropamo bahupuṇyajñānasaṃbhārakośasthānatvāt | saptadaśo
bodhipakṣadharmasahagato mahāmārgopamaḥ sarvāryapudgalayātānuyātatvāt | aṣṭādaśaḥ śamathavipaśyanāsahagato
yānopamo yuganaddhavāhitvātsaṃsāranirvāṇānyatarāpātena sukhasaṃvāhanāt |
ekonaviṃśatitamo dhāraṇīpratibhānasahagataḥ prasravaṇopamaḥ sarvathodakadhāraṇākṣayodbhedasādharmyeṇa
śrutāśrutadharmadhāraṇā daparyāntadeśanodbhedatvāt | ete ca pañcabodhisattvabhūmiṣu
viśeṣamārgasaṅgṛhītāḥ | viṃśatitamo dharmo dānasahagata ānandaśabdopamo mokṣakāmānāṃ
vineyānāṃ priyaśrāvaṇāt | ayañca buddhabhūmipraveśaprayogamārgasaṅgṛhīto bodhisattvabhūmipratibaddhaḥ
| ekaviṃśatitama ekāyanamārgasahagato nadīsrotaḥ sadṛśo jñānajñeyayoḥ samatādhigamenorukaruṇāprajñopāyatayā'saṃbhinnaparakāryakriyatvāt
| ayañca buddhabhūmisaṅgṛhīto maulāvasthāprāptaḥ
| dvāviṃśatitamo dharmakāyasahagato mahāmeghopamastuṣitabhuvanavāsādisandarśanena
nirmāṇakāyatayā sarvasattvārthakriyāṇāṃ tadadhīnatvāt | ayamapi nirvikalpakatathāgatādhipatyapravṛttanirmāṇādyupalabdhervineyaparikalpitaśuddhalaukikajñānapṛṣṭhāvasthāprāpto
buddhabhūmisaṅgṛhīta ityādikarmikabhūmimārabhya yāvadbuddhabhūmisaṅgṛhīta ityato'rthādhigamānukrameṇa
yathoktānupūrvyā,iyāneva prabhedo na nyūno nādhiko nāpyanyathānupūrvyā pratipādanīya
iti pratipāditaṃ bhavati | evaṃkrameṇa dvāviṃśatibhedabhinnabodhicittādhigamadvāreṇa
yathā bodhisattvā mahāsattvāstrividhāmapītyādinā pūrvavatsambandha iti |tathācoktam
|bhūhemacandrajvalanairnidhiratnākarārṇavaiḥ |vajrācalauṣadhīmitraiścintāmaṇyarkagītibhiḥ

nṛpagañjamahāmārgayānaprasravaṇodakaiḥ |ānandoktinadīmeghairdvāviṃśatividhaḥ sa ca

iti |ayamavaśyaṃ pṛthagjanabodhisattvatathāgatabhūmibhedena hetuphalātmakaḥ prabhedo jñeyaḥ
| tathāhi |sūtrālaṃkārecittotpādo'dhimokṣo'sau śuḍdhādhyāśayiko'paraḥ |vaipākyo bhūmiṣu matastathāvaraṇavarjitaḥ
||karuṇāmūla iṣṭo'sau sadā sattvahitāśayaḥ |iti vacanāddhetuphalālambanātmaka
eva cittotpāda utpādyaḥ kathitaḥ | tasya prabhedo'pi kriyamāṇastathākartavyo'nyathā
hetumātraprabhedānna tasya sarvathā prabheda ityaparipūrṇa eva prabhedaḥ syādityeke |
anye tu mahārājopamādaya evāṣṭau cittotpādā bodhisattvabhūmiṣu viśeṣamārgasaṅgṛhītā iti varṇayanti
| sarvaprakārabodhicittotpādaprabhedapratipādako granthaḥ pañcaviṃśatisāhasrikāto
jñāpakatveneha prācuryabhayānna likhyate | atra tūdvaṭitajñasaṃkṣiptarucisattvānugraheṇa
pravṛttatvāddeśanāyā iti kṛtvā noktaḥ | yathoktasattvārthaprabhedo'vaśyameva pratipattavyā
yataḥ pañcaviṃśatisāhasrikārthopasaṃhāreṇa pravṛttamidaṃ sūtraratnamiti prāgeva pratipāditam
|tathācāhācāryadiṅnāgaḥ |itthamaṣṭasahasrīyamanyūnārthairyathoditaiḥ |granthasaṃkṣepa
iṣṭo'tra ta evārthā yathoditāḥ ||iti sarvākāratathāgatajñānagamyatvena gaṃbhīrāyāṃ prajñāpāramitāyāmātmano'śaktivadaprahīṇajñeyāvaraṇatvenāryasubhūterapyaśaktiṃ
sambhāvayannāryaśāriputro'dhyeṣaṇāmātrāvagamādaviditatatsāmarthyādhiṣṭhāno'thetyādinā
vitarkayati | etaditi
vakṣyamāṇaṃ vitarkajātaṃ tadevamityādināha | kiṃśabdo vitarke | ātmīyena svapratibaddhavṛttinā
| tadviṣaye tu na parakṛtena tasyātmīyenāpi tu svakena svakṛtena | prajñā dharmapravicayaḥ
| pratibhānaṃ yuktayuktābhidhānam | tayorbalasyāvyāhatasāmarthyasyādhānenāpūrvakaraṇena
| prakārāntareṇāpyāha svakenetyatrāpyātmīyeneti draṣṭavyam | prajñāpratibhānabalasya vyavasthitasyādhiṣṭhānena
viśeṣakaraṇenopadekṣyati | utāho śabdaḥ pakṣāntaradyotako'tha buddhānubhāveneti
| evaṃ manyate'cintyatvādupāyaviśeṣasya kadācidanenāpūrvajñānamadhigataṃ vyavasthitasyotkarṣo
vā kṛtastathāgatādhiṣṭhānaṃ vā prāptamanyathāhamivāryasubhūtiraśaktaḥ na
cāraṇāvihāriṇāmagratvena viśeṣasadbhāvādbhāṣata ityapi śakyate vaktum | mamāpi prajñāvatāmagratvaviśeṣasadbhāvādbhāṣaṇaprāpteḥ
| na cāraṇāsamādherdeśanāyāṃ vyāpāra ityāryaśāriputrasya
bhāvaḥ | mṛdvindriyatayā na sahasā'pūrvajñānādikaṃ kartuṃ śakyate'cintyopāyaṃsadbhāve'pīti
pāścātyameva vikalpaṃ darśayannāha | athetyādi śrāvakāṇāṃ samanvāhṛtya paracittajñānaṃ
nānyatheti buddhānubhāvavacanenāsamanvāhārajñānamuktam | idamanantaroktamevaṃrūpaṃ yathoktavikalpatrayasvabhāvam
| cetanāṃ vā niśritya prajñāṃ vā paryeṣako manojalpaḥ sā ca cittasyodārikateti
vitarkam | cetasā saṃvṛtyā tadrūpānukāriṇā jñātvā vakṣyamāṇametaduktavān |
tadevāha yatkiñciditi |sūtraṃ geyaṃ vyākaraṇaṃ gāthodānāvadānakam |itivṛttakaṃ nidānaṃ vaipulyañca
sajātakam |upadeśādbhutau dharmau dvādaśāṅgamidaṃ vacaḥ |tatra bhāṣante śrutamayajñānotpādādbodhibījāvaropaṇārthaṃ
yato granthamudīrayanti | deśayanti cintāmayajñānotpādātparipācanārthaṃ
yato'rthaṃ prakāśayanti | upadiśanti bhāvanāmayajñānotpādātparimocanārthaṃ
yato granthārthaniścayotpādanataḥ saṃprakāśayanti | tadevamudīrayantītyādipadatrayaṃ bhāṣanta
ityāderyathākramaṃ vyākhyānam | puruṣakāro'dhiṣṭhānaṃ taddhetukatvātsa sarvo bhāṣaṇādirupacārātpuruṣakāraśabdenoktaḥ
| nanu śrāvakairapi svādhigamadharmatā sākṣātkṛtā | tatkasmānna
svaśakyaiva sarvaṃ bhāṣaṇādi kriyata ityāśaṅkya tatkasmāddhetoriti svayameva praśnaḥ
kṛtaḥ | paraiḥ kriyamāṇe nīrasikatvādidoṣodayādityeke | tadanantaraṃ kathāvicchedadoṣaparihārārthaṃ
śāradyena praṣṭumaśaknuvatāmanugrahārthamekāgrīkṛtacetasāṃ vacaneneryāpathabhedādvikṣepadoṣaparihārārthaṃ
cetyapare | yo hītyādyuttaram | tatra dharme'bhidheye nirvedhabhāgīyādhigamadvāreṇa
dharmadeśanāyāṃ satyāṃ śikṣamāṇā darśanamārgādhigamena tāmadhigamadharmatāṃ
sākṣātkurvanti | bhāvanāmārgādhigamena dhārayanti | sarvaṃ tadadhigatārthaviṣayaṃ
deśanādharmasūtrādidharmatayādhigamenāviruddham | tadaviruddhaprakāśanāt | tasmāttathāgatadharmadeśanāyā
evopacāranirdiṣṭapuruṣakārasvabhāvāyā eṣa sadṛśaḥ syando niṣyandastadanurūpaṃ
phalaṃ yatsūtrādi te śrāvakā upadiśantastāmāgamadharmatāmadhigamadharmatayā na virodhayanti
| upadiśanta iti copalakṣaṇādbhāṣamāṇā deśayanta ityapi grāhyaṃ tathāprakṛtatvāt | anenaitadāha
nityasamādhānopāyakauśalavaikalyādadhigatārthaviṣayamapi dharmaṃ svādhigamāviruddhaṃ
bhāṣitumasamarthāḥ prāgevānadhigatārthaviṣayamato buddhānubhāva eva draṣṭavyaḥ | tathākiyadvā
śakyamunnetuṃ svatarkamanudhāvatā |parokṣopeyataddhetostadākhyānaṃ hi duṣkaram ||iti
nyāyānnāpyabhyūhyo deśayituṃ śakyata iti prasaṅgāgataṃ nirvartyedānīmutpāditaprathamādibodhicitto
yathākālaṃ bodhisattvo'pi dānādikuśaladharmābhyāsena puṇyasambhāramupārjayan
|dhyāne'bhijñābhinirhārāllokadhātūn sa gacchati |pūjārthamaprameyānāṃ buddhānāṃ śravaṇāya
ca ||aprameyānupāsyāsau buddhān kalpairaprameyaiḥ |karmaṇyatāṃ parāmeti cetasastadupāsanāt
||iti cittakarmaṇyatābalena sthitaḥ samādhau |dharmaśrotasi buddhebhyo'vavādaṃ labhate tadā
|vipulaṃ śamathajñānavaipulyagamanāya saḥ ||iti nyāyādevaṃpravṛttabodhisattvasya sambandhanārthaṃ
bhagavaduktavacanapūrvakamavavādamāryasubhūtirbodhisattva ityādināha,bodhisattvo
bodhisattva ityasminnarthe prajñābalena bodhyālambanādbodhiścāsau mahākṛpāśayena sattvālambanāt
sattvaśceti bodhisattva ityuktaḥ | yathā'śubhālambanasamādhiraśubheti | pradeśāntarābhihitasyāpi
bodhisattvasya grahaṇārthaṃ vīpsayābhidhānam | katamasya kalpitādirūpasyādhivacanamābhimukhyena
vyapadeśaḥ paramārthato'pi tu na kasyacidityarthaḥ | tadevāha ||nāhaṃ
bhagavaṃstandharmamiti kalpitādirūpam | tattvato'vavadanīyasyānupalambhāt ||avavādaviṣayastarhyastītyāha
| tamapītyādi prajñāpāramitā pratipattyādidaśaprakāradharmasvabhāvā | tathāhyavavādaviṣayamadhikṛtya
pañcaviṃśatisāhasrikāyāmuktam | "kathaṃ bhagavan bodhisattvena
mahāsattvena prajñāpāramitāyāñcaritavyam | bhagavānāha | iha śāriputra bodhisattvo bodhisattvaṃ
tannāma ca na samanupaśyatītyādi"| bodhisattvadharmaṃ veti yasya dharmasya bodhisattva
ityadhivacanam | taṃ dharmam | avindan śrutyā | anupalabhamānaścintayā | asamanupaśyan
bhāvanayā | athavā pratiniyatārthena saha pratyāsattinibandhanābhāvānnirākāreṇa jñānenāvindan
| vastubhāvamantareṇāpi svapnādau bhāvātsākāreṇānupalabhamānaḥ | ataevobhābhyāmasamanupaśyan
katamasyāṃ prajñāpāramitāyāṃ pratipattyādi daśaprakārāyāṃ prathamaṃ samprāptaguṇaparipālanārthenāparihāṇimupādāya
śikṣaṇenāvavadiṣyāmi | tataḥ paścādaprāptaguṇaprāptimupādāyānuśāsiṣyāmi
| sarvathā tattvato naiva kiṃ tūdbhāvanāsaṃvṛtyā'vavādaṃ ityarthādākṣiptaṃ bhavati
| tathā cātraivānantaraṃ vakṣyati eṣo'vavāda ityādi | sa punarviṣayabhedāddaśadhā jñeyaḥ
| tatra yathoktaprabhedabodhicittapratipattau saṃvṛttiparamārthasatyānatikrameṇa śrāvakādyasādhāraṇatayā'nupalambhayogena
vartanamiti śikṣaṇaṃ pratipattyavavādaḥ | duḥkhe phalabhūtarūpādiśūnyatāprajñāpāramitayostu
tathā rūpatvādaikātmyamiti | samudaye śūnyatāhetubhūtarūpādyoravyatiriktatvena
rūpādiḥ samudayanirodhasaṃkleśavyavadānadharmā iti | nirodhe
śūnyatāyāmutpādanirodhasaṃkleśavyavadānahānivṛddhyādirahitāyānna rūpaṃ yāvanna vidyotpādo
nāvidyānirodho na buddho na bodhiriti | mārge dānādipāramitābhirātmano'dhyātmaśūnyatādīnāṃ
bahirddhāśūnyatādibhiḥ pūrvāntāparāntayośca parasparaṃ na yuktāyuktatvena pratipattirityupadeśaḥ
satyāvavādaḥ |buddhe buddhabodhyorekalakṣaṇatvena buddhakarakadharmalakṣaṇasarvākārajñatāyāmanupalambharūpādyayojanenālambyālambakasamatājñānamiti
| dharme trisarvajñatāsaṅgṛhītasamastavastupratipakṣākārasaṅgrahaiḥ
sarvadharmāṇāṃ saṅgṛhītānāṃ niḥsvabhāvateti | saṅghe
buddharatnāntargatatvenārhadvarjyeṣu phalasthapratipannakabhedena saptasu mahāpuruṣeṣu
pratyekabuddhena sahāṣṭasu mṛdvindriyādibhedena viṃśatisaṃkhyāvacchinneṣvāryāvaivartikabodhisattvaśaikṣeṣvanutpādatayā
pravṛttirityupadeśo ratnatrayāvavādaḥ | ārabdhavīryatayā yathoktārthānuṣṭhānaṃ
prati kāyādisukhallikatvena kasyacidabhiniveśaḥ syādityasaktau kāyādīnāmasvabhāvatayā
deśanāvavādaḥ | ciratarakālābhyāsenāpi samīhitārthāniṣpattāvutrasanajātīyasya
parikhedaḥ syādityapariśrāntau rūpāderyāvatsamyaksambodheramananatayā deśanāvavādaḥ |
daśadigavasthitabuddhādibhyaḥ pratyarthaṃ mārgopadeśe gṛhyamāṇe cittāvalīnatā syāditi | pratipatsamparigrahedharmāṇāṃ
prakṛtyajātatvena śikṣaṇamavavādaḥ | māṃsavaipākikadivyaprajñādharmabuddhacakṣuṣāṃ
yathāsaṃkhyaṃ pratiniyatavastusarvasattvacyutyupapattisarvadharmāvikalpānāṃ
sarvāryapudgalādhigamasarvākārasarvadharmābhisambodhaviṣayāṇāṃ tathatayaikatvena pratipattiriti
śikṣaṇaṃ pañcacakṣuravavādaḥ | ṛddhidivyaśrotraparacittajñānapūrvanivāsānusmṛtyābhisaṃskārikadivyacakṣurāśravakṣayajñānābhijñānāṃ
pṛthivīkampanādisarvalokadhātusthasūkṣmetaraśabdaśravaṇasarāgādiparacittajñānasvaparapūrvānekajātyanusmaraṇasarvarūpadarśanakleśajñeyāvaraṇaprahāṇakāritrāṇāmādiśāntatvenāvabodha
iti deśanā'bhijñāvavādaḥ | catuḥsatyasaṅgṛhītaṣoḍaśakṣaṇasvabhāvaṃ
darśanamārgaṃ dharmānvayajñānakṣāntijñānātmakaṃ sarvadharmaniḥsvabhāvabodhena
māyākāra iva sarvatrānabhiniviṣṭamūrtistatprahātavyavastupratipakṣatvena
yogau vibhāvatīti deśanā darśanamārgāvavādaḥ | saṃskṛtāsaṃskṛtayorekarūpatvena parasparamaśakyavyatirekaprajñaptivadyathoktadarśanamārgasammukhīkṛtavastvavyatirekālambanāddarśanabhāvanayorapṛthagbhāva
iti na lākṣaṇikaṃ bhāvanāmārgavyavasthānamatha ca sa tatprahātavyavastupratipakṣatvena
vibhāvyate pratītyasamutpādadharmatayeti deśanābhāvanāmārgāvavāda ityevandaśavidho'vavādo
granthasaṃkṣepasyātreṣṭatvātprajñāpāramitāśabdenoktaḥ | tathāhi pañcaviṃśatisāhasrikāyāṃ
pratyavavādaṃ spaṣṭa eva grantho nirdiṣṭo jñāpakatvena ca vistarabhayānna
likhyate | tadevamavavādena kimbhūto bodhisattvo'vavādanīya ityāha | apitu khalu punarityādi
sa cediti nipāto yadyarthe | evamiti bodhisattvaprajñāpāramitānupalambhena | avavādaviṣaye
daśaprakāre bhāṣyamāṇe cittannāvalīyate na saṅkocāyate yato na viṣīdati na muhyati,ataeva
śrāddhatvena dharmabhajanādādau notrasyatyasthānatrāsena deśyamāne na saṃlīyate nālasyāyate
| yato na viṣādamāpadyate na kātarabhāvaṃ yāti | ataeva prājñatvena tattvavedināṃ madhye
na saṃtrasyati santatitrāsena | upadiśyamāne nāsya vipṛṣṭhībhavati na vipratisārībhavati,mana
eva mānasam | yato na bhagnapṛṣṭhībhavati na pṛṣṭhaṃ cittaṃ bhagnaṃ bhavati ataeva
śraddhāprajñābhyāṃ yogātparyavasāne na saṃtrāsamāpadyate | sarvathā'niścayatrāsena | athavā
bhāṣaṇādikāle yathākramaṃ granthārthobhayāvadhāraṇānnāvalīyate na saṃlīyate na viṣīdati
| kuto yasmātpratyakṣānumānāgamapramāṇairaviruddhasvaviṣayārthaparicchedānna viṣādamāpadyate,nāsya
vipṛṣṭhībhavati mānasaṃ na bhagnapṛṣṭhībhavati | ata evādimadhyaparyavasāne notrasyati
na santrasyati na santrāsamāpadyata iti yojyam | eṣa eveti | yo bodhisattvaḥ saṃvṛtiparamārthavibhāgakauśalyādyathoktāvavāde
cittāvalīnatvādirahitaḥ  sa eṣa evetyarthaḥ |
eṣa eveti lakṣaṇamanuktvā kathaṃ prajñāpāramitā pratyavamṛṣyata iti ceducyate,yasyārthasya
bhāṣaṇādau cittāvalīnatvādi na karoti so'rthaḥ | prajñāpāramitā pratipattyādidaśaprakārā
kathitaivetyarthākṣiptaparāmarṣaṇādadoṣa iti,upasaṃharannāha | sa cedityādi,sa bodhisattvo
yadyanantaroktāvavādena yathoktaviṣaye sthitimān bhavati tadāsya bodhisattvasyaiṣaiva prārthitārthaprāptikartavyatopadeśo'vavādānuśāsanī
veditavyā | tadevaṅkṛtvā bodhicittatadākṣiptadharmasvabhāvaprajñāpāramitāyāṃ
yā pratipattiranupalambhākārā,tasyā yadālambanaṃ catvāryāryasatyāni
| ya āśrayastrīṇi śaraṇāni | yo viśeṣagamanaheturasaktiḥ yo'vyāvṛttigamanaheturapariśrāntiḥ
| yo'nanyayānagamanahetuḥ pratipatsamparigrahaḥ | yo'parapratyayagāmitvahetuḥ
pañca cakṣūṃṣi | yaḥ sarvākārajñatāparipūrihetuḥ ṣaḍabhijñāḥ | yo niṣṭhāheturdarśanabhāvanāmārgau
tatsarvamavavādaprakaraṇe nirdiṣṭametāvataiva sarvo'rthaḥ sampanna iti yathoktānupūrvīnirdiṣṭo
daśavidho'vavādaḥ | tathācoktam |pratipattau ca satyeṣu buddharatnādiṣu triṣu
|asaktāvapariśrāntau pratipatsamparigrahe

cakṣuḥṣu pañcasu jñeyaḥ ṣaḍsvabhijñāguṇeṣu ca |dṛṅmārge bhāvanākhye cetyavavādo daśātmakaḥ

iti |kintu saṅgharatne mṛdvindriyādibodhisattvānāmayaṃ prabhedo grāhyaḥ,vakṣyamāṇamārgajñatāsaṅgṛhītaṣoḍaśakṣaṇadarśanamārgamāśritya
| pañcadaśasu darśanamārgacittakṣaṇeṣu śraddhādharmānusāribhedena
prathamaphalapratipannako dvividhaḥ | tato yaḥ kāmavītarāgaḥ sa ṣoḍaśe darśanamārgacittakṣaṇe
śrotaāpannaḥ | tato bhāvanāmārge yāvaccaturthakleśaprakāraprahāṇāddevamanuṣyakulaṅkulatvena
sa evānyo dvividhaḥ | tataḥ kāmāvacarapañcaprakārakleśaprahāṇena dvitīyaphalapratipannako
mṛdutīkṣṇendriya evaikaḥ śraddhādṛṣṭiprāptaḥ | tataḥ kāmāvacaraṣaṭprakārakleśaprahāṇātsakṛdāgāmī
| tataḥ sa evaikajanmāvaśeṣatvāddeveṣvekavīciko'paraḥ | tataḥ
kāmāvacarasaptāṣṭakleśaprakāraprahāṇātṛtīyaphalapratipannakaḥ pūrvavacchraddhādṛṣṭiprāptaḥ|
tato yaḥ kāmāvacaranavamakleśaprakāraprahāṇādanāgamītyucyate sa pañcadhā veditavyaḥ |
tatropapattisaṃyojanaprahāṇādabhinirvṛttisaṃyojanāprahāṇādantarābhavamabhinirvartayannevābhinirvṛtte
cāntarābhave mārgasammukhībhāvena duḥkhāntaprāptāvantarāparinirvāpī | ubhayasaṃyojanāprahāṇādrūpadhātāvupapadya
duḥkhāntaprāptāvupapadya parinirvāpī | tathaivopapanno'bhisaṃskāreṇa
mārgasammukhībhāvalābhādduḥkhāntaprāptāvabhisaṃskāraparinirvāpī | tadviparyayādanabhisaṃskāraparinirvāpī
| ūrdhvaśrotāśca pañcamaḥ sa punarakaniṣṭhaparamo bhavāgraparamaśca
| tatrākaniṣṭhaparamaḥ plutārdhaplutasarvasthānacyutatvenākaniṣṭhapraveśastrividhaḥ |
bhāvāgraparamastu rūpavītarāgo dṛṣṭadharme śamaḥ kāyasākṣīti dvividhaḥ | tato bhāvāgrikāṣṭamakleśaprakārāṇāṃ
prahāṇādarhatvaphalapratipannakaḥ | tataḥ śrāvakapiṭakamevāvalambya svamārgasaṃmukhīkaraṇādabuddhotpāde
pratyekabuddha iti viṃśatiḥ | tathāca pañcaviṃśatisāhasrikāyāmayamartho
vistareṇoktaḥ | avaivartikacakrasūtre tu bodhisattvaśraddhānusāriṇamārabhya
yāvadbodhisattvapratyekabuddha iti pudgalavyavasthānaṃ spaṣṭatarārthaṃ bhagavatoktamiti
tatraivāvalokanīyamatrāsmābhirvistareṇa nopanyastaṃ kiṃ piṣṭaṃ piṣyeti | tathāca prathamadvitīyaphalasthaṃ
caturthaphalapratipannakañca pudgalaṃ sugamatvenāsaṅgṛhyoktam |mṛdutīkṣṇendriyau
śraddhādṛṣṭiprāptau kulaṅkulau |ekavīcyantarotpadya kārākārākaniṣṭhagāḥ

plutāstrayo bhavasyāgraparamo rūparāgahā |dṛṣṭadharmaśamaḥ kāyasākṣī khaṅgaśca viṃśatiḥ

iti |labdhāvavādasyaivamādikarmikasya |sampūrṇapuṇyasambhārastato dhīmāndṛḍhāśayaḥ |śraddhādyaiḥ
kuśalairdharmaiḥ paribhāvitasantatiḥ ||jñānasambhārasiddhyarthaṃ kalpāsaṅkhyeyanirgamāt
|sthirābhijño'vavādena caryābhūmau pravartate ||iti kṛtvā'dhimukticaryābhūmipariśodhanārthaṃ
śrutādiprakarṣaprāptamokṣabhāgīyaśraddhādilakṣaṇakuśalamūlādūrdhvañcatuḥ satyaprativedhānukulāni
caturnirvedhabhāgīyāni laukikabhāvanāmayāni vaktavyāni | śrāvakādyuṣmādibhyaścaiṣāmanityādilakṣaṇavastvālambanaviśeṣāddharmadarśanapratipakṣatvenānabhiniveśādyākāraviśeṣādyānatrayādhigamahetutvaviśeṣādupāyakauśalakalyāṇamitralakṣaṇasamparigrahaviśeṣādviśeṣo
vaktavyaḥ | tathā saṃkleśavastvadhiṣṭhānaḥ pratipakṣavastvadhiṣṭhānaśceti dvividho grāhyavikalpaḥ
| dravyasatpuruṣādhiṣṭhānaḥ prajñaptisatpuruṣādhiṣṭhānaśceti dvividho grāhakavikalpa
iti vakṣyamāṇamūrddhābhisamayasaṅgṛhītadarśanabhāvanāmārgaprahātavyaiścaturbhirvikalpairyathāsaṅkhyaṃ
saṃkleśabhājjyetāni nirvedhabhāgīyānīti vaktavyam | tathā yathoktavikalpasaṃyogañca
bhajatāṃ satāṃ pratyekameṣāṃ mṛdumadhyādhimātrabhedena viśiṣṭatā ca vaktavyeti pañcavidho
viśeṣaḥ | śrāvakādīnāmuṣmādicaturvidhakuśalamūlaṃ rūpaṇādilakṣaṇavastvātmakacatuḥsatyālambanamātmadarśanapratipakṣatvenānityādibhirākāraiḥ
svayānādhigamahetubhūtaṃ samparigraharahitaṃ
svabodhiparipanthabhūtaścaturvidho vikalpo na bhavatīti kṛtvā tena saṃsṛṣṭamapyasaṃsṛṣṭamutpadyata
iti vyavasthāpyate | yatastathā coktam |ālambanata ākārāddhetutvātsamparigrahāt
|caturvikalpasaṃyogaṃ yathāsvaṃ bhajatāṃ satāṃ

śrāvakebhyaḥ sakhaṅgebhyo bodhisattvasya tāyina |mṛdumadhyādimātrāṇāmūṣmādīnāṃ viśiṣṭatā

iti ,tatra mṛduna ūṣmagatakuśalamūlasyālambanārthamāha || punarityādi punaraparamiti prakārāntareṇa
prajñāpāramitopadeśasūcanam | prajñāpāramitāyāmiti sāmānyaśrutāvapyanityatādivastvālambanalakṣaṇāyāmityarthaḥ
| tathāhi pradeśentare "bhagavatābhihitaṃ sūtraṃ bhikṣavaḥ sūtrāntarānusāreṇa
vyākhyātavyamiti"| pañcaviṃśatisāhasrikāyāñca mṛdūṣmālambanamadhikṛtyoktam
| "ihāyuṣmañchāriputra bodhisattvo rūpamanityamiti rūpaṃ duḥkhamiti rūpaṃ śūnyamiti rūpamanātme"tyādi
| etāvāṃstvatra viśeṣo yaduta saṃkṣepanirdeśaḥ | tatra punaḥ pratyekaṃ satyamadhikṛtya
vistaranirdeśa iti na sandehaḥ kāryaḥ | caratetyasamāhitena jñānena bhāvayateti
samāhitena | etaduktamanityādiṣoḍaśākāraṃ duḥkhādicatuḥsatyādhāraṃ vastvālambanamiti | tatkenākāreṇālambanīyamityāha
| evamityādi | evamiti vakṣyamāṇakrameṇa tenāpītyādi na kevalaṃ
jñeyasyātyantaparokṣatvādālambanaṃ na manyeta yenāpyākāreṇābhiniveśāderniṣedhātmakena bodhyāvāhakajñānarūpeṇālambyeta
tenāpi na manyetābhiniveśaṃ na kuryādityarthaḥ | dharmatāmukhenānabhiniveśādyākāreṇeti
yāvat | idamuktaṃ bhavati śrāvako rūpaṇādilakṣaṇaṃ vastvālambate
| tasyānityatādaya ākārā bhavantyātmadarśanapratipakṣatvāt | bodhisattvaḥ punaranityatādilakṣaṇaṃ
vastvālambate | tasyānabhiniveśādaya ākārā bhavanti dharmadarśanapratipakṣatvāditi
| nanu yadyabhiniveśābhāvo'nabhiniveśa evaṃ satyabhāvatvāt pratipakṣo na yujyate | atha
yannābhiniveśastadā cakṣurādiṣvapi prasaṅga iti cet | ucyate,yathā vipakṣastathābhiniveśaḥ
| yathā pratipakṣastathānabhiniveśaḥ | kathañca vipakṣaḥ | yathā'satyaparikalpanāsamutthitāvastināstigrāhau
| kathañca pratipakṣaḥ |yathā tayorabhāvaḥ | kathañca tayorabhāvaḥ | yadi
tau tattvato na sta iti jñātau bhavataḥ | tathā cānantaraṃ vakṣyati sa cedāyuṣmañcchāriputra
tatrācittatāyāmityādi nanu pramāṇopapanne'nabhiniveśādyākāre kathaṃ prekṣāvato nābhiniveśa
ityāha | tatkasya hetoriti tatkasmāddhetoḥ | athavā yadetadabhiniveśākaraṇaṃ tatkasyārthasya
hetoḥ prayojanādityarthaḥ | uttarārthamāha | tathāhītyādi | yasmādekānekasvabhāvavaidhuryāccittasya
prakṛtiḥ svabhāvo'nutpādatā prabhāsvarā vidhamitasarvāsatsaṃkalpāndhakārā'to'nabhinibeśādyākārāvyatiriktaṃ
cittaṃ tattvato'cittam | evaṃ manyate cittasya naiḥsvābhāvyāttadavyatirikto'nabhiniveśādyākāraḥ
kathaṃ tattvato'bhiniveśasthānīya iti | paryudāse'tha
prasajye vācittamiti nañaḥ prayoge'pi sadasanmātramananānubandhena viparyāsāvinivṛttiṃ
paśyannāha | asti taccitaṃ yaccittamacittamiti | yaccittamanabhiniveśādyākārāvyatiriktaṃ
taccittaṃ tattvato'cittamiti yaducyate,tatkimacittamastīti sambandhanīyam | nyāyena vastuno'sattvānna
paryudāse nañaḥ prayogo'pi tu prasajye | tatrāpi sadasanmātraprajñaptirapi
| nāstītyabhiprāyavān subhūtistenaiva parihāraṃ pratipādayitukāmaḥ pratipraśnakriyayā śāriputramāha,kiṃ
punarityādinā cittābhāvamātramacitaṃ tadbhāvo yā'cittatā | tatrācittatāyāṃ kimastitā
bhāvo vidyate vā'nupalabdhilakṣaṇaprāptā | athopalabhyate copalabdhilakṣaṇaprāptā
| evaṃ nāstitā veti yojyaṃ ,pūrvo vāśabda uttarāpekṣayā | uttaraśca pūrvāpekṣayeti jñeyam
|ajātasya svabhāvena śāśvatocchedatā kutaḥ |svabhāve hi vikalpyānte dharmabhedavikalpanāḥ
|patralekhādivinyāsaḥ kenacidvyomni śakyate |kartuṃ naiva tathā'jāte dharmabhedavikalpanāḥ
|ityabhiprāyavānāha nahyetadityanantaroktamubhayaṃ idānīṃ tadvacanameva parihāre yojyannāha
| sa cedityādi,api tu śabdaḥ kṣepeṇaivetyarthaḥ | paryanuyogaścodyaṃ ,tamevāha | yadāyuṣmānityādinā
| evaṃ manyate,yadyacittatāyāmastitā vā nāstitā vā na vidyate nopalabhyate vā
tatkathaṃ tavaiṣa paryanuyogo'sti "taccitaṃ yaccitamaccittamiti"| tatrāpi hyacittamiti cittābhāvamātramevābhipretamataḥ
sadasadrūpeṇāstitvasamāropo naiva ghaṭata iti | cittasya dharmiṇo'sattve
nirviṣayasya naño'prayogādacittatāpi nāstītyāha | kā punareṣetyādi "nahi saṃvṛtisopānamantareṇa
tattvaprāsādaśikharārohaṇaṃ vipaścita"iti yogisaṃvṛtyā pratividhātumāha
| avikāretyādi,pāramparyeṇaivā'cittatā'bhyasyamānā buddhabhūmāvavikārapariniṣpattiṃ prati
hetutvādavikārā | aviparyāsapariniṣpattihetutvāccāvikalpā | evañcādhigamāviruddhamuktamityāha
| athetyādi sādhu sādhviti sambhramāddvirabhidhānam | yathā yena prakāreṇa | apināmaśabdaḥ
pūjāvācakaḥ | yasya samādheḥ prabhāvātpareṣāṃ santāne svaparavyāvādhanārthena raṇayantīti
raṇāḥ kleśā na jāyante so'raṇāsamādhistadvihāriṇāṃ madhye'gratāyāṃ nirdiṣṭaḥ sannirdiśasyācittatāmiti
vibhaktivipariṇāmena yojyam |nanu ca buddhādhiṣṭhānāt sopāyakauśalāmapi
prajñāpāramitāṃ nirdiśataḥ ko'tiśayo yatastadviduṣo'pi śāriputrasya subhūtiṃ prati sādhukāraḥ
sādhuḥ syāt | na kaścit,kintu tayorvineyānāmanugrahāya māhātmyadyotanādanāgatavineyasandehāpanayanāya
| tathāgatādhiṣṭhānādeva vāvivādapūrvakaḥ sādhukāraḥ ityadoṣaḥ | māhātmyamevācittatāyā
darśayan kaścidaniyatagotrako'pi tīkṣṇendriyatayā nirvedhabhāgīyāvasthāyāmapyacintyopāyaviśeṣādavaivartikatve
niyata ityāha | ataścetyādi yatastenāpi bodhicittena manyate
| ato'nabhiniveśādyākārāt | cakārādanityatādilakṣaṇavastvālambanāt | upaparīkṣitavyā
niścetavyaḥ | aṣṭamyāṃ tu bhūmau sarveṣāmeva niyatatvenāvaivartikatvavyavasthānamityadoṣaḥ
| avirahitaścāparihāniyogāt prajñāpāramitayā nirvedhabhāgīyarūpayā veditavyaḥ | na kevalamavinivartanīya
upaparīkṣitavya iti cakāraḥ | evamālambanākārāvabhidhāya mṛdūṣmaṇorhetutvaviśeṣārthamāha
| śrāvakabhūmāvapītyādi viśiṣṭāvasthāprāptameva jñānaṃ bhūmistatra śikṣitukāmena
pratipattiṃ kartukāmena iyameveti nirvedhabhāgīyapradipādanaparā mukhyataḥ | śrotravijñānena
tadākṛṣṭena ca manovijñānena granthārthayoḥ paricchedācchrotavyā | cintāmayena manasikaraṇādudgrahītavyā
| bhāvanāmayena pratipattyā sampādanāddhārayitavyā | samādānena pustakavācanādvācayitavyā
| āgamādhigamalābhāt paryavāptavyā | vyākhyānādinā'nyebhyaḥ prakāśanātpravartayitavyā
| sarvatra ca śravaṇādau samyakprayogapṛṣṭhacittasampādanācchikṣitavyam
| maulacittena tu samādhānakaraṇādyogamāpattavyam | liṅgasya lokāśrayatvādyogaśabdo napuṃsakaliṅgatvenoktaḥ
| upāyakauśalyasamanvāgateneti |pūraye buddhadharmāṇāṃ sattvānāṃ paripācane
|kṣipaprāptau kriyāsiddhau vartmācchede ca kauśalam ||upāyo bodhisattvānāmasamaḥ sarvabhūmiṣu
|yatkauśalyaṃ samāśritya sarvārthān sādhayanti te ||iti vacanādyathoktārthāśupariprāpakaḥ
saṃvṛtiparamārthāśritaścetoviśeṣa evopāyakauśalaṃ | tena samanvāgatena yuktena
sarvabodhisattvadharmasamudāgamāyeti sarveṣāṃ bodhisattvānāmeva dharmāḥ śrāvakādyasādhāraṇā
mārgajñatālakṣaṇāsteṣāṃ samudāgamāya pratilābhāya yogaḥ samādhiḥ karaṇīyaḥ | kvacittu sarvabuddhadharmasamudāgamāyeti
pāṭhaḥ | sa cāyuktaḥ | anantarameva vakṣyati | sarve bodhisattvadharmā
ityādi | nanu śrāvakayāne'pi bodhisattvadharmā dānādayo nirdiṣṭā evetyāśaṅkyāha
| tatkasya hetoriti | ihaiva hītyādyuttaram | hiśabdo yasmādarthaḥ | yatreti yeṣu bodhisattvadharmeṣu
| evaṃ manyate | śrāvakādidharmāstatpiṭake vistareṇābhihitā bodhisattvadharmāstu
prasaṅgāt | iha punarbodhisattvadharmā eva vistareṇa nirdiṣṭāḥ śrāvakadharmāḥ prasaṅgāditi
| anuttarāyāṃ samyaksambodhāviti | nāstyutaraṃ pradhānaṃ yasyāḥ seyamanuttarā samyagaviparītā
sarvākārābhisambodhiḥ samyaksambodhirbuddhabhūmiriti yāvat | sarvabuddhadharmasamudāgamāyeti
| sarveṣāṃ buddhadharmāṇāṃ sarvākārajñatālakṣaṇānāmadhigamāya | śrāvakayāne'pi
buddhadharmā nirdiṣṭā ityāśaṅkyāha | tatkasya hetoriti | tathaivottarārthamāha | ihaiva
hītyādi śrāvakabhūmāvapītyārabhya yāvadantena yogamāpattavyamityanenaitaduktam | yānatrayādhigamaprāptaye
mṛdūṣmagataṃ kuśalaṃ heturiti | ayaṃ ca hetubhāvaḥ sarveṣāmevoṣmādīnāṃ veditavyaḥ
| madhyasyālambanārthamāha| yo'haṃ bhagavannityādi | bodhisattvanāmadheyamiti | pūrvaṃ
yasyārthasya bodhisattva iti nāma tasyānupalambho nāhaṃ bhagavaṃstaṃ dharmaṃ samanupaśyāmītyādinoktaḥ
| sāmpratam |nāmamātramidaṃ sarvaṃ saṃjñāmātre pratiṣṭhitam |nābhidhānāt
pṛthag bhūtamabhidheyaṃ prakalpyate ||iti kṛtvā yadetadbodhisattva iti nāmasvarūpamavavadanīyaṃ
tasyānupalambho deśita iti śeṣaḥ | na vedmītyādi vyākhyātam | athavā'tītaṃ na vedmi
vartamānaṃ nopalabhe'nāgataṃ na samanupaśyābhyadhvaśūnyatvāt sarvadharmāṇāmiti yojyam | avavādaviṣayaṃ
nāma tarhyastītyāha | prajñāpāramitāmapīti | nāmamātrāmityabhiprāyaḥ | bodhisattvamitināmasvarūpaṃ
| nāmadheyasya prakṛtatvāt | kaukṛtyamiti | saṃvedananiṣṭhatvādviṣayasthiteranupalambhādetatkaukṛtyañcetaso
vipratisāritā | tadevāha yo'hamityādinā | āyavyayamiti
| vidhirāyo vyayo niṣedhaḥ |vidhānaṃ pratiṣedhaṃ ca muktā śabdo'sti nāparo |vyavahāra
iti kṛtvā padadvayenaiva sarvasaṅgrahādetāvanmātrakamuktam | etaduktaṃ tattvenāyavyayavinirmuktatvaviśiṣṭaṃ
rūpādyālambanamiti | tatkenākāreṇālambanīyamityāha | api tvityādi | tadapi
nāmadheyamālambanaṃ na sthitaṃ prabandharūpeṇa |niṣedhyābhāvataḥ spaṣṭaṃ na niṣedho'sti
tattvataḥ |na ca nirviṣayaḥ sādhuprayogo vidyate nañaḥ ||vikalpāpāśrayatve vā sāṃvṛtaḥ syānna
tāttvikaḥ |iti nyāyānnāsthitaṃ na viṣṭhitaṃ prabandhavisadṛśatvena tathaiva nāviṣṭhitam
| saṃvṛtyā pratibhāsamānanāmadheyasya kathaṃ prabandhatadvaisadṛśyānupapattiriti | tatkasya
hetorityāśaṅkyāha | avidyamānatvenetyādi | tattvata iti śeṣaḥ | saṃvṛtyā na doṣa ityabhiprāyaḥ
| upasaharannāha | evaṃ tadityādi | etaduktaṃ dharmatāmukhena prabandhatadvaisadṛśyāpagatatattvamākāra
iti | adhimātrasyālambanārthamāha| sa cedityādi | evaṃ gambhīrāyāmiti
nāmamātratvena prajñaptimātrasvabhāvāyāmanyatīrthyaiḥ svaiścāniśrayabhīrubhiralabdhagādhāyām
| etaduktaṃ prajñaptimātratvaviśiṣṭaṃ duḥkhādisatyamālambanamiti | tatkenākāreṇālambanīyamityāha
| adhimucyata ityādi | sā prajñaptirna kenaciddharmeṇa kuśalādinā vācyetyadhimucyate,adhyālambate
|āyato vipulo hṛṣṭa upakāraparo mahān |kalyāṇaścaivamādhikyādāśayo'dhyāśayaḥ
satām ||ityadhyāśayenāvirahito yuktaḥ sa bodhisattvaḥ prajñāpāramitayā'dhimātroṣmasvabhāvayā
mukhyataḥ | anyatrāpyevaṃ prakaraṇavalāt prajñāpāramitārtho veditavyaḥ | sthitaḥ
prāptāparihāṇyā'vinivartanīyāyāmaṣṭamyāṃ bodhisattvabhūmau tatkāryāvaivartikatvalābhāt
| susthitastadupādānayogyatvenottarottaraviśeṣādhigamalābhādaprāptāparihāṇyā | etacca dvayamanabhiniveśayogenetyāha
| asthānayogeneti | etaduktaṃ dharmatāmukhenākāro'vācyateti | pañcaviṃśatisāhasrikāyāñcādhimātroṣmālambanākāramadhikṛtyoktam
|"yāpīyaṃ bhagavan dharmasāṅketikī
prajñaptiryaduta bodhisattva"iti vistareṇa yāvadbuddha iti | "sāpi na kenaciddharmeṇa
vacanīyā kuśalena vā'kuśalena vā"yāvadbhāvena vā'bhāvena vā | tadyathāpi nāma svapna ityādi
| tasmānna sandehaḥ kārya ityālambanākāravannirvikalpakajñānāgneḥ pūrvarūpatvāduṣmagatamivoṣmāgataṃ
trividham | darśanamārgāsannataratvamasatyantarāye bhavatīti | mokṣabhāgīyādasya
viśeṣo veditavyaḥ | tathācoktam |ālambanamanityādi satyādhāraṃ tadākṛtiḥ |niṣedho'bhiniveśāderheturyānatrayāptaye

rūpādyāyavyayau viṣṭhāsthitī prajñaptyavācyate ||iti uṣmānantaramidānīṃ mṛduno mūrdhagatakuśalasyālambanārthamāha
| punaraparamityādi | prajñāpāramitāyāṃ mukhyato mūrdhasvabhāvāyāñcaratā
bhāvayateti vyākhyātamathavā prayogapṛṣṭhacittena caratā maulacittena bhāvayateti yojyam
|na rūpe sthātavyamityādi | tatra rūpeṇālakṣaṇaṃ rūpam | anubhavalakṣaṇā vedanā | nimittodgrahaṇātmikā
saṃjñā | cittābhisaṃskāralakṣaṇāḥ saṃskārāḥ | avabodhanalakṣaṇaṃ vijñānam
| tat punastrividhaṃ rūpam | kalpitaṃ rūpaṃ grāhyagrāhakarūpeṇa kalpitatvāt | vikalpitaṃ
rūpamasadbhūtaparikalpena jñānameva tathā pratibhāsata iti vikalpitatvāt | dharmatārūpaṃ tattvato'rūpameva
śūnyatārūpeṇa pariniṣpannatvāt | evaṃ vedanādayo'pi vācyāḥ | yathaudārikasaṃkleśabhājanādyarthadhātuto
rūpādīnāmiyānevamanukramaḥ | tatra rūpādau tattvato'sattvena
vastūpalambhayogānna sthātavyaṃ cetasaḥ pratiṣṭhānaṃ na kāryamiti yāvat | etaduktaṃ yasmāt
svabhāvaśūnyatayā rūpādīnāṃ rūpādisvabhāvenāpagatasvabhāvatā | tasmādasthānārhatvaviśiṣṭaṃ
rūpādyālambanamiti | kasmādevamālambanamiti tatkasya hetorityāśaṅkyākāraṃ vyatirekamukhenāha
| sacedrūpe ityādinā | evaṃ manyate | ālambanagrahaṇaprakāra evākāraḥ saṃvinniṣṭhā ca
viṣayasthitirityākārānurūpamevālambanaṃ grāhyam | ato yadi rūpe'nityādibhirākāraistiṣṭhati
tadā rūpābhisaṃskāre rūpābhogavikalpe carati | evañca na carati prajñāpāramitāyāṃ mukhyato
mṛdumūrdhasvabhāvāyāmevaṃ vedanādiṣvapi yojyam | etaduktaṃ dharmatāmukhenākāraścaivaṃ
vidho grāhyo yaduta paramārthena rūpādisarvadharmaśūnyatayoḥ parasparamekaṃ rūpamiti | tatra
śūnyatāyāmanityatvādīnāmabhāvena rūpādau na nityānityādibhirākāraiḥ sthānaṃ vidheyamiti
| tathā hi mṛdumūrdhākāramadhikṛtya pañcaviṃśatisāhasrikāyāṃ vyākhyātam | "rūpameva śūnyatā
śūnyataiva rūpamevaṃ yāvadyā ca bhagavannanityatāyāḥ śūnyatā na sā'nityate"tyādi | abhisaṃskāramantareṇabhāvanānutpatteḥ
kathaṃ punarabhisaṃskāre caranna caratīti |tatkasya hetorityāśaṅkyāha
| na hītyādi | evaṃ manyate vikalpo'bhisaṃskāraḥ prajñāpāramitā ca nirvikalpā
| tatkathaṃ vikalpe tattvābhiniveśena caran prajñāpāramitāyāṃ carati | kevalaṃ māyāpuruṣeṇeva
caritavyamiti | na parigṛhṇāti nāpi yogamāpadyate nāpi paripūrayata iti padatrayaṃ yathāsaṅkhyaṃ
prayogamaulapṛṣṭhāvasthāsu draṣṭavyam | prajñāpāramitāmiti mukhyato mṛdumūrdhasvabhāvāṃ,na
niryāsyatītyādi | aparigṛhītamagrahaṇārhamabhisaṃskāraṃ parigṛhṇan svīkurvāṇo
na niryāsyati sarvākārajñatāyāmiti yojyam | sarvākārajñatā cātra trisarvajñatāsāmānyāt sarvajñatāśabdenoktā
yathāsambhavamevamanyatrāpi | kathamagrahaṇārho'bhisaṃskāra iti cet |
tatkasya hetorityāśaṅkyāha | rūpaṃ hītyādi | evaṃ manyate | abhisaṃskāraviṣayasvabhāvā rūpādayo
nyāyato'sattvenāparigṛhītāḥ prajñāpāramitāyāmatastadviṣayo'bhisaṃskāro vitathapratibhāsitvānna
grāhya iti | tadeva darśayannāha | yaśca rūpasyāparigraho na tadrūpamityādi | vidhipratiṣedhayorbhinnaviṣayatvāditibhāvaḥ
| prajñāpāramitāyāmapi tattvābhiniveśo na kāryo
viparyāsaprasaṅgādityāha | sāpītyādi upasaṃharannāha | evaṃ hītyādi | hiśabdo'vadhāraṇe |
evamevetyarthaḥ | evamālambanākāraniryātaṃ mṛdumūrdhagataṃ samādhimāha | ayamityādinā | "sarvadharmairūpādibhiraparigṛhīto
yaḥ samādhiranvarthasaṃjñakaḥ sa tathoktaḥ | vipulo dharmadhātuvaipulyena,puraskṛto
yathoktālambanākāraviśeṣābhyāṃ cetasaḥ purato vartanā"dityāryavimuktisenaḥ
| ataeva kvacidapuraskṛta iti pāṭho na grāhyaḥ | apramāṇaniyataḥ sarvākārajñatāpratiniyamāt
| urukaruṇāprajñāyogena vā'pramāṇasattvārthakaraṇe niyatatvādapramāṇaniyataḥ
| asādhāraṇo'gamyo'nyeṣāṃ yathoktālambanādipañcavidhavaiśiṣṭyāt | madhyasyālambanārthamāha|
sāpi sarvajñateti | api śabdādanityatādiśūnyatānāṃ parigrahaḥ | aparigṛhītā kuta ityādi
| na hītyādi | nimittamasādhāraṇaṃ rūpaṃ tattvenānyonyameka rūpatvānnāstyato'grahaṇamiti
yāvat | etaduktaṃ dharmadhāturūpatayā'nityatādisarvākārajñatāśūnyatānāṃ svasvabhāvena niḥsvabhāvatvāt
parasparameṣāmekātmyenānimittatvaviśiṣṭaṃ rūpādyālambanamiti | nimitagrahe ko
doṣa ityāha | sa cedityādi | yadi nimittato grahītavyā bhavettadā svaśāsane nimittagraheṇa
dīrghakālaṃ muktimapaśyannirviṇaḥ sannaiveha śāsane śreṇikasaṃjñakaḥ parivrājakastapasvī
śraddhāmanimittayogenābhisaṃpratyayaṃ pratilabheta | nimittagrahasya tulyatvāditi bhāvaḥ
| tadeva kathayannāha | atra hītyādi | atrānimitte tathāgatatvāvāhakatvena sarvajñajñāne tannimittamadhimucyādhimokṣamanaskāraṃ
kṛtvā mṛdvindriyatvena śraddhayā mārgānusaraṇācchraddhānusārī
prādeśikena pudgalanairātmyajñānenāvatīrṇaḥ  so'vatīryottarakālaṃ na rūpādi nimittato
manasikaroti | "nāpi tatrānimittabhāvanāyāmutpannena prītisukhena tadbhāvakaṃ jñānaṃ
nimittataḥ samanupaśyati | tatra prītiḥ saumanasyaṃ caitasikaṃ ,sukhaṃ prasrabdhiḥ kāyikī
| sa hi laukikavītarāgaḥ prathamadvitīyadhyānānyatarasanniśrayeṇāvatīrṇa"iti bhadanta vimuktisenaḥ
|kenākāreṇālambanīyamityāha | nādhyātmamityādi | adhyātmarūpasyopāttabhūtabhautikasyādhyātmikāyatanasya
tadbhāvakaṃ jñānamadhyātmaśūnyatayā na samanupaśyati nimittata iti
śeṣaḥ | bahirdhā rūpasyānupāttabhūtabhautikasya bāhyāyatanasya bahirdhāśūnyatayā | adhyātmabahirdhārūpasya
tadubhayasya śarīrasyobhayaśūnyatayā | rūpādanyatra tarhi paśyatītyāha |
nāpyanyatretyādi | evaṃ dharmabhāvanābhiniviṣṭaḥ kathamasau vaktavya ityāha | atretyādi |
atrāsmin padaparyāye yogasthānaviśeṣe'dhimukticaryābhūmau sthitaḥ śreṇiko'dhimukta iti vaktavyo
nādhigata iti | yataḥ śreṇiko'tra sarvatrānimitte sarvajñajñāne tattvānadhigamena śraddhānusārītyucyate
| tīkṣṇendriyatvena tattvādhigame tu dharmānusārī bhavatītyabhiprāyaḥ
| kathaṃ punarmṛdvindriyo'pyevamadhimukta ityāha | dharmatāmityādi | pūrvāvedhabalāt prajñāpāramitādharmatāmavisaṃvādena
pramāṇīkṛtyaivamanimittatvenādhimukta iti | tasmāttena na
kaściddharmo'dhyāropataḥ parigṛhīto nāpi vidyamānatvenopalabdho yaṃ dharmamupādeyatvena gṛhṇīyāt,svīkuryāt
| muñcedvā heyatvena | āstāṃ tāvadanyaṃ nirvāṇamapi na sa manyate | tattvato
na budhyate | etaduktaṃ svabhāvapratiṣedhenāsvīkāro rūpādīnāṃ dharmatāmukhenākāra iti
| tatra śreṇikodāharaṇam | tasya tīrthikasambandhena samādhivyutthitasyādhimokṣabalenaiva
tadarthapratyakṣasākṣitvajñāpanārtham | adhimātrasyālambanārthamāha | iyamapītyādi,iyamiti
| vakṣyamāṇā na kevalaṃ pūrvoktetyapiśabdaḥ | tadeva darśayannāha | yadrūpamityādi | yaditi
yasmādarthe nipātaḥ | rūpādīnāṃ nimittāsamīkṣaṇāditi bhāvaḥ | śrāvakavattarhyanupalambhena
sarvanirodhe bodhisattvo nirvāyādityāha | na cetyādi | caśabdo'vadhāraṇe |asaṃlīnena kāyena
vedanāmadhivāsayan |pradyotasyeva nirvāṇaṃ vimokṣastasya cetasaḥ ||iti |nirvāṇasya mahāyāne
pratiṣiddhatvāt | saddharmapuṇḍarīkasūtraprāmāṇyena tāvatkālaṃ sattvārthaṃ prati prasrabdhimupādāya
naivāntarā madhye śrāvakavadanimittatvasākṣātkaraṇena mahopāyakauśalyabalāt
parinirvāti | nirvedhabhāgīyāvasthāyāṃ śrāvakaparinirvāṇasyāsadbhāvāt krameṇeti śeṣaḥ
| aparipūrṇairiti kiyanmātreṇāpyanyeṣāṃ bhāvāt sarvākārāniṣpannairyāvadbuddhadharmairiti yojyam
| tathāgatabalādayo vakṣyante | tasmādityādyupasaṃhāraḥ | etaduktaṃ svabhāvābhāvatayaiva
nīlādinimittādarśanaviśiṣṭaṃ tattvato rūpādyālambanamiti | kenākāreṇālambanīyamityāha
| punaraparamityādi evamiti | vakṣyamāṇakrameṇa | upaparīkṣitavyaṃ bhāvanākāle yathāvadhṛtārthapratyavekṣaṇāt
| upanidhyātavyaṃ śrutacintākāle yuktyāgamābhyānnirūpaṇāt | katamaiṣeti
rūpādiskandhānāṃ madhye katamā | athavā kiṃ dravyaṃ guṇaḥ karma sāmānyaṃ samavāyo viśeṣo
vetyarthaḥ | kasya caiṣeti kimātmano dharmasya vā sambandhinī | api tu rūpādīnāmanutpannatvānna
kācinnāpi kasyacidityarthaḥ |yadyevamabhāvastarhītyāha | kiṃ yo dharma ityādi | nirviṣayasya
naño'prayogādabhāvastattvataḥ prajñāpāramitā na bhavatīti bhāvaḥ | sa cedityādyupasaṃhāraḥ
| prajñāpāramitayā'dhimātramūrdhasvabhāvayā'dhigamādavirahito veditavyaḥ | etaduktaṃ
"samyagdharmapravicayatvena prajñayā sarvavastuno'nupalambhatayā nirūpaṇādavidyamānaprajñāpāramitāsvabhāvatvaṃ
dharmatāmukhenākāra"ityālambanākāravaccalakuśalamūlamūrdhatvānmūrdhagataṃ
trividham | tathācoktam ||rūpādāvasthitisteṣāṃ tadbhāvenāsvabhāvatā

tayormithaḥ svabhāvatvaṃ tadanityādyasaṃsthitiḥ |tāsāṃ tadbhāvaśūnyatvaṃ mithaḥ svābhāvyametayoḥ

anudgraho yo dharmāṇāṃ tannimittāsamīkṣaṇam |parīkṣaṇañca prajñāyāḥ sarvasyānupalambhataḥ

itimūrdhānantaramidānīṃ mṛdunaḥ kṣāntigatakuśalasyālambanārthaṃ praśnapūrvakamāha | kiṃ kāraṇamityādi
| rūpasvabhāvenetyālambyata iti śeṣaḥ | etaduktam | yadā rūpādikaṃ virahitaṃ rūpādisvabhāvenālambyate
tadā kiṃ kāraṇaṃ prajñāpāramitayā mukhyato mṛdukṣāntisvabhāvayā'virahito
veditavya iti | pratītyasamutpādadharmateyaṃ yadutāsmin satīdaṃ bhavatītyabhiprāyeṇa
rūpamevetyuttaramāvedayannāha | anyathā yadā rūpameva virahitaṃ rūpasvabhāveneti praśne rūpameva
virahitaṃ rūpasvabhāvenetyuttaraṃ na yuktaṃ syāt | kathaṃ punaḥ svabhāvena virahitaṃ
rūpādītyāśaṅkya prajñāpāramitāyāḥ svabhāvavirahitatvapratipādanenaivānyeṣāṃ svabhāvavirahitatvaṃ
pratipāditamiti | tadarthamāha | prajñāpāramitālakṣaṇena sāmānyarūpeṇa virahitā prajñāpāramitā
viśeṣarūpeṇāpi lakṣaṇenetyapiśabdaḥ viparyāsavinivṛttiphalatvāddeśanāyāḥ lakṣyalakṣaṇaṃ
tarhyastītyāha | lakṣaṇasvabhāvenetyāha lakṣaṇaṃ sāmānyaṃ lakṣyo viśeṣaḥ | tayostarhi
svabhāvo'stītyāha | svabhāvalakṣaṇeneti |lakṣyalakṣaṇanirmuktaṃ vāgudāhāravarjitam
|tattvaṃ prājñaptikī yuktā lakṣyalakṣaṇasaṃsthitiḥ ||iti bhāvaḥ | etaduktam | "śūnyatayā
tallakṣyalakṣaṇayorekatvenāsvabhāvatvaviśiṣṭaṃ rūpādyālambanami"ti | kenākāreṇālambanīyamiti
praśnapūrvakamākārārthamāha | kiṃ punarityādi | atrāsminnālambane saṃvṛtyā yaḥ śikṣiṣyate
sa kinniryāsyati sarvajñatāyāṃ tannimittamṛdukṣāntigatakuśalalābheneti bhāvaḥ | dharmatā'viruddha
evokta ityabhyupagamārthamāha | evametadityādi | niryāsyatīti rūpādīnāmabhāva eva
svabhāvatā saṃvṛtiparamārthamukhenākārastasya bhāvanayeti yāvat | kathaṃ punarmṛdukṣāntigatakuśale
śikṣamāṇaḥ sarvākārajñatāyāṃ gamiṣyatīti | tatkasya hetorityāśaṅkya madhyasyālambanārthamāha
| ajātā hītyādi | uttarottarālambanaviśeṣādibhiradhigamaviśeṣe niyamena yāsyatīti
bhāvaḥ | ādyo hiśabdo'vadhāraṇe | ajātā evetyarthaḥ | kuto,yasmāt kṣaṇikānityatayā
jātidharmanirodhenāniryātā na nirvāṇaṃ gatāḥ sarvadharmā iti prakṛtyasvabhāvatvenānutpādānirodhaviśiṣṭaṃ
rūpādyālambanamiti yāvat | kenākāreṇālambanīyamityāha | evañcarata ityādi |
evamanantaroktena nyāyena carato bhāvayataḥ sarvagatyarthāvabodhārthā iti kṛtvā | āsannībhavatīti
śīghrādhigamaprāpternikaṭavartinī syāt | sattvaparipācanāyeti kuśaladharmaniyojanāt
sattvaparipākāyetyādi | sarvadharmasvarūpāvabodhena kāyādīnāṃ sarvākāraviśuddhiriti viśuddhihetutvādviśuddhyākāreṇa
hetumukhenābhyasanātkāyapariśuddhirbhavati pariśuddhaṃ trividhaṃ
kāyakarma | cittapariśuddhiḥ pariśuddhaṃ trividhaṃ manaskarma | sthānasthottaptapūrṇatvena
niṣpatterdvātriṃśanmahāpuruṣalakṣaṇapariśuddhiḥ | sattvabhājanayoḥ pariśuddhatā buddhakṣetrapariśuddhiḥ
|nirvedhabhāgīyāvasthāyāṃ sarvathā'sambhavāt kiyanmātreṇeti bhāvaḥ | evamityādyupasaṃhāraḥ
| adhimātrasyālambanārthamāha | sacedrūpa ityādinā | evaṃ manyate  | yāvadabhiniveśayogena
nimittagrahāccarati tāvannimittakleśā bodhisattvā iti vacanādupalambhamūle
saṃsārakleśe patatīti | tatra rūpaṃ kāryabhūtam | rūpanimittaṃ sahakārikāraṇam | rūpaṃ
nimittamupādānakāraṇam | utpādo janma | nirodhaḥ kṣaṇikānityatayā | vināśaḥ prabandhānityatayā
| śūnyamubhayorabhāvaḥ | anupāyakuśalo viparyāsapravṛttatvādveditavyaḥ | vyatirekamukhena
nirdiśyānvayamukhenāha | kathamityāha | evañcarannityādyupasaṃhāraḥ | svasāmānyalakṣaṇānupapattyā
sarvadharmāṇāmanimittatvaviśiṣṭaṃ rūpādyālambanamiti | evaṃ caran bodhisattvaścarati
prajñāpāramitāyāmadhimātrakṣāntisvabhāvāyām | kenākāreṇālambanīyamityāha | sa hi
carannityādi |vidhānaṃ pratiṣedhañca tāveva sahitau punaḥ |pratiṣedhaṃ tayoreva sarvathā
nāvagacchati ||iti bhāvaḥ | kathaṃ punaranavagame bhāvaneti | tatkasya hetoritītyāśaṅkyāha
| sarvadharmā hītyādi | yasmāt prakṛtyaiva rūpādinimittānāmāśrayarahitatvenādhimokṣamanaskārānadhimokṣatattvamanaskārāparijñānamiti
dharmatāmukhenākāreṇālambanādadhimokṣaṇāsvīkṛtatvādanupagatāstattvamanaskāreṇa
cāgṛhītatvādanupāttāḥ | ityālambanākāravadapāyābhāvenādhimātradharmakṣamaṇāt
kṣāntigataṃ trividham | tathācoktam |rūpāderasvabhāvatvaṃ tadabhāvasvabhāvatā
|tadajātiraniryāṇaṃ śuddhistadanimittatā

tannimittānadhiṣṭhānā'nadhimuktirasaṃjñatā |iti |ataeva "kṣāntilābhyanapāyaga"iti vacanādbodhisattvāḥ
kṣāntiṃ notpādayantīti yaduktamācāryapādaistaccintyam | bodhisattvānāṃ kṣāntyadhigamavacanāt,karmāyattatayetyabhiprāyāt
kṣāntilābhī nāpāyaṃ gacchatītyapi sūtraṃ na virudhyate
| avaśyañcaitadvijñeyam | tathāhi bhagavadādeśena śāriputrādayo'pi sundaranandaṃ gṛhītvā
narakacārikāṃ gatā iti pradeśāntare paṭhyate | kṣāntyanantaramidānīṃ mṛduno'gradharmagatakuśalasyālambanārthamāha
| ayamityādi | sarvadharmā nopādīyante yena samādhinā sarvadharmānupādāno
nāma samādhistattvataḥ samādhisvarūpaṃ rūpādyālambanamayamiti sambandhaḥ | kenākāreṇālambanīyamityāha
| anenaivetyādi | svapraṇidhipuṇyajñānadharmadhātubalenānābhogātsarvalokadhātuṣu
yathābhavyatayā samādhervyāpāraḥ pravartata iti kāryamukhenākāreṇālambanāt
kṣipramanuttarāṃ samyaksambodhimabhisambudhyate | madhyasyālambanārthamāha | buddhānubhāvenetyādi
| buddhānubhāvaprakrame'pi punastadvacanaṃ pratibhānaviśeṣābhidyotanārthamathavā vineyānāṃ
tatsmaraṇadṛḍhībhāvārtham | vyākṛto'yamiti | dharmataiṣā samyakpratipannasamādheryogino
buddhairvyākaraṇaṃ kriyata iti vyākaraṇahetutvaviśiṣṭarūpādyālambanāt | tathāgatairityādi
|sarvākārāviparītadharmadaiśikatvena parārthasampadā tathāgatāḥ | savāsanakleśajñeyāvaraṇaprahāṇayogāt
svārthasampadā'rhantaḥ | samyaksampaddvayāvāhakamārgādhigamātsambuddhāḥ
| aneneti madhyāgradharmagatena | kenākāreṇālambanīyamityāha | sa tamapītyādi | na samanupaśyati
nirvikalpena cetasā | na ca tena manyate savikalpena tattvato'sattvāt | ahaṃ samāhita
iti labdhasamādhikaḥ samāpatsya ityādayaḥ prayogamaulapṛṣṭhabhāvino vikalpāḥ kālatrayabhāvino
vā | sarveṇetyādi "dve hyamū sarvate vastusarvatā'kārasarvate"ti vacanāt | sarveṇātītādivastubhedena
sarvaṃ skandhādiviṣayaṃ vikalpajātaṃ vastu | sarvathā mṛdumṛdunāpi prakāreṇa
| sarvaṃ savāsanasarvaprakāram | na saṃvidyate sarvavikalpānupapattyā viditasamādhisvarūpasya
bodhisattvasyā'haṃ samāhita ityādijñānānutpattyā dharmatāmukhenākāreṇābhyasanānna
sambhavati | adhimātrasyālambanārthamāha | yenāyuṣman subhūte samādhinetyādi | adhimātrāgradharmagatena
| śakyaḥ sa samādhirdarśayitumiti | kiṃ bodhisattvādīnāṃ vivekarūpeṇeti bhāvaḥ
| kvacitkatameneti pāṭhaḥ | tatra śakyaḥ sa samādhirdarśayitumiti tasyaiva praśnayiturvacanamasaṅgatamiti
cintyam | no hīdamityādyuttaram| dharmatayā samādhibodhisattvaprajñāpāramitārthatrayasya
parasparamekaṃ rūpamityaśakyapṛthagupadarśanaviśiṣṭarūpādyālambanānnaivetyarthaḥ
| kathaṃ punarbhāvyamāno'pi darśayitumaśakya iti | tatkasya hetorityāśaṅkyākārapratipādanenottaramāha
| tamapītyādinā | sarvadharmāvidyamānatvena samādheravikalpanaṃ paramopāya
iti dharmatāmukhenākāreṇālambanāttaṃ samādhiṃ na jānāti nirākāreṇa cetasā pratyāsatinibandhanābhāvāt
| na sañjānīte sākāreṇa vastubhāvamantareṇa svapnādau bhāvāt | na kevalamākāramityapiśabdaḥ
| idantayā darśanasya vikalpādhīnatvāditibhāvaḥ | sarvānupalambhe bhāvyabhāvakabhāvanā'nupapattirityabhiprāyeṇa
śāriputro na jānātītyādyāha | saṃvṛtyā na doṣa
iti matvā subhūtirāha | na jānātītyādi | tamevābhiprāyam | tatkasya hetorityāśaṅkyāha | avidyamānatveneti
| tattvata iti śeṣaḥ | prayogādayastu māyāpuruṣasyeva pūrvāvedhavaśādityādyākūtam
| dharmatā'viruddhakathanātsādhukārārthamāha | sādhvityādi | pratibhāti te tava tannirbhāsijñānodayena
| upadiśasi pareṣāṃ tadālambanakathanāt | evañcātretyādyupasaṃhāraḥ
| caśabdo'vadhāraṇe | evamevātra nirvedhabhāgīya ityarthaḥ | kathaṃ punaranena krameṇa śikṣitavyamiti
| tatkasya hetorityāśaṅkyāha | evaṃ hītyādi | prajñāpāramitāyāṃ nirvedhabhāgīyasvabhāvāyām
| ityālambanākāravallaukikasarvadharmāgratvādagradharmākhyaṃ trividham | tathācoktam
|samādhistasya kāritraṃ vyākṛtirmananākṣayaḥ

mithastrikasya svābhāvyaṃ samādheravikalpanā |iti nirvedhabhāgīyaṃ mṛdumadhyādhimātrataḥ

itietaduktam | evaṃ kṛtadharmapravicayaḥ samāhitacittaśca sarvadharmanairātmyaṃ bhāvayan krameṇa
yadā pṛthagbhūtārthābhiniveśābhāvādīṣatspaṣṭajñānālokena manomātrameva paśyati tadā'syoṣmagatāvasthā
| sa evātrālokalabdho nāma samādhirucyate mahāyāne | yadā tasyaiva dharmālokasya
vṛddhyarthaṃ nairātmyabhāvanāyāṃ vīryārambheṇa madhyaspaṣṭo jñānāloko bhavati,tadā
mūrdhāvasthā | sa eva vṛddhāloko nāma samādhiḥ | yadā tu cittamātrāvasthānena spaṣṭataro bāhyārthābhiniveśābhāvo
jñānāloko jāyate | tadā kṣāntyavasthā | grāhyākārābhāvānupraveśāttattvārthaikadeśapraviṣṭo
nāma samādhiḥ | yadā punararthagrāhakavikṣepānābhāso jñānāloko niṣpadyate,tadā
laukikāgradharmāvasthā | sa evānantaryo nāma samādhiḥ | sarvāścaitā avasthā dṛḍhādhimuktito'dhimukticaryābhūmirucyate
| asyāñca bhūmau vartamāno bodhisattvaḥ pṛthagjano'pi
sarvabālavipattisamatikrānto'saṃkhyeyasamādhidhāraṇīvimokṣābhijñādiguṇānvito ratnameghe
paṭhyata iti nirvedhabhāgīyānāmevamālambanākārahetutvaviśeṣānnirdiśya caturvikalpasaṃyogārthaṃ
sarvavastvadhiṣṭhānaṃ prathamaṃ grāhyavikalpamāha | evaṃ śikṣamāṇa ityādinā | kimiti
bhāvaḥ | udbhāvanāsaṃvṛtyā śikṣata ityabhiprāyeṇāha | evaṃ śikṣamāṇa ityādi | aviditabhagavadabhiprāyaḥ
śāriputraḥ pṛcchati | tattvena katamasmin dharme śikṣata iti | tatra vastumātrādhiṣṭhānavikalpena
viparyāsānuṣaṅgātparamārthato na kvacidityāha bhagavānna kasmiṃściddharme
śikṣata iti | śikṣamāṇo'pi kathaṃ na śikṣata iti | tatkasya hetorityāśaṅkyāha | na
hītyādi sāṃkleśikadharmayogādbālāḥ,vaiyavadānikadharmavirahātpṛthagjanāḥ | ta eva caivaṃvidhadharmādhimuktibāhuśrutyavigamādaśrutavantaḥ|
evaṃ manyate | yathā'vidyāvikalpabalādvidyamānatvenopalambhādabhiniviṣṭāstathā
na saṃvidyante'taḥ saṃvṛtyā śikṣamāṇāstattvato na śikṣanta
iti | yadi tathā na saṃvidyante,arthāttarhyanyathā vidyante | tathā ca bhāvagrahāddoṣa
ityabhiprāyeṇāha | kathantaṃrhītyādi | pravṛttiviparyāsanirākaraṇādyathābhiniviṣṭāstathā
na saṃvidyanta iti | yadi nāmaivamuktaṃ tathāpi tattvato na santītyāha | yathetyādi |
yathā nyāyato na saṃvidyante tathā'vicāraikaramyatvena saṃvṛtyā vidyante'vidyamānataiva vidyamānateti
yāvat | evamityādyupasaṃhāraḥ | evamavidyamānā yatastena kāraṇena nairuktavidhānāt
saṃvṛtyā viparītajñānamajñānamavidyetyucyata ityanenāvidyāvikalpo'bhihitaḥ | rūpādiskandhavikalpārthamāha
| tānityādi vastumātrādhiṣṭhānena sarve'pi tatpratibaddhā vikalpāḥ |
sambaddhā iti jñāpayituṃ pūrveṇa sambandhaḥ kathitaḥ | evamuttaratrāpi jñeyam | kathamabhiniviṣṭā
ityāha | tairityādi | tattvenāsaṃvidyamānāḥ sarvadharmā rūpādiskandhāstadvikalpanayā'bhūtaparikalpādadhyāropitāḥ,kalpitāḥ
| nāmarūpābhiniveśavikalpārthamāha | te tān kalpayitvetyādi
| śāśvatocchedayorantayorabhiniviṣṭāstānnāmarūpādīndharmāṃstadabhiniveśavikalpānnityasyārthakriyāvirahātsaṃvṛtyā'nityā
eveti laukikena śrutādimayena jñānena na jānanti |ajñānāt
kalpitaṃ pūrvaṃ paścāttatvārthanirṇaye |yadā na labhate bhāvamevābhāvaṃ tadā kutaḥ
||iti bhāvanayā na paśyanti lokottareṇa tasmāttatvenāsaṃvidyamānānnāmarūpādīnsarvadharmāstadabhiniveśabalātkalpayanti
| antadvayasaktivikalpārthamāha | kalpayitvādvāvantāvabhiniviśanta
iti | tatsaktivikalpāditi bhāvaḥ| saṃkleśavyavadānājñānavikalpārthamāha | abhiniviśyetyādi
| abhiniveśahetuṃ tannimittamupalambhaṃ niśritya nimittīkṛtvā sāṃkleśikavaiyavadānikadharmasvarūpājñānavikalpabalenātītān
yāvatpratyutpannāndharmān kalpayanti | āryamārgāpratiṣṭhānavikalpārthamāha
| te kalpayitvā nāmarūpe'bhiniviṣṭā iti | darśanādimārgāsthityabhiniveśāditi
bhāvaḥ | tatra nāma vedanādayo'rūpiṇaḥ skandhāḥ,rūpaṃ rūpaskandhaḥ | upalambhavikalpārthamāha
| tairasaṃvidyamānāḥ sarvadharmāḥ kalpitā iti | tadupalambhābhiniveśāditi bhāvaḥ
| ātmādivikalpārthamāha | te tānasaṃvidyamānānityādi |ātmani sati parasaṃjñā,svaparavibhāgātparigrahadveṣau
|anayoḥ sampratibaddhāḥ sarvakleśāḥ prajāyante ||ityātmādyabhiniveśādaviparītaṃ
dharmapudgalanairātmyalakṣaṇaṃ yathābhūtaṃ mārgaṃ darśanādikaṃ pūrvavanna jānanti,na
paśyanti | viśuddhyutpādādivikalpārthamāha | yathābhūtaṃ mārgamajānanta iti | na niryānti
na nirgacchanti | traidhātukātsaṃsārāt | yato na budhyanta ityādinā | viśuddhyutpādādyabhiniveśādbhūtakoṭimagrārthena
tattvam | tena kāraṇena bālā iti vyapadeśaṃ saṅkhyāṃ gacchanti
pratilabhante | pratipakṣavastvadhiṣṭhānaṃ dvitīyaṃ grāhyavikalpamāha | te satyaṃ
dharmaṃ na śraddadhatītyādinā | aviparītārthena satyaṃ dharmaṃ pratipakṣalakṣaṇaṃ tadabhiniveśavikalpayogena
viparītapratipattyā svarūpānanubhavānna śraddadhati nādhimuñceyuḥ | vyatirekamukhena
viparītapratipattimevāha | na khalu punarityādinā | kañciddharmaṃ vaiyavadānikaṃ
grāhyavikalpeneti śeṣaḥ | sa caivaṃ viṣayabhedānnavaprakāro bhavati | tadyathā rāśyarthavikalpaḥ
| āyadvārārthavikalpaḥ | gotrārthavikalpaḥ | utpādārthavikalpaḥ | śūnyatārthavikalpaḥ
| pāramitārthavikalpaḥ | darśanamārgavikalpaḥ | bhāvanāmārgavikalpaḥ | aśaikṣamārgavikalpa
iti | tathācoktam |dvaividhyaṃ grāhyakalpasya vastutatpratipakṣataḥ |moharāśyādibhedena
pratyekaṃ navadhā tu saḥ

ititatra sarvavastuka eva prathamo grāhyavikalpo vyavadānavastuka eva dvitīya ityayamanayorgrāhyavikalpayorviśeṣaḥ
| evañca kṛtvocyate | yaḥ prathamo grāhyavikalpo dvitīyo'pi sa iti
pūrvapādakaḥ | yastāvatprathamo dvitīyo'pi saḥ | tadyathā sarvavastukaḥ prathamo grāhyavikalpaḥ
syādvitīya eva na prathamastadyathā vyavadānamātrādhiṣṭhāno dvitīyo grāhyavikalpa ityeke
| prathamaḥ saṃkleśavastvadhiṣṭhāno dvitīyo vyavadānavastvadhiṣṭhāno'nyonyavyavacchedarūpatvādanayorbheda
ityaparaḥ | pudgaladravyādhiṣṭhānaṃ prathamaṃ grāhyavikalpamāha | evamityādinā
| evamanantaroktakrameṇa grāhyavikalpadvayamakṛtvā śikṣate kimprathamavikalpaneneti
bhāvaḥ | vikalpāvaraṇasya tulyatvāditi | bhagavānāha na śikṣata iti | tattveneti śeṣaḥ
| saṃvṛtyā tvādikarmikasyaivaṃśikṣā'nyathānupapatterityāha | evaṃ śikṣamāṇa ityādi | sarvajñatāyāṃ
śikṣata ityādipadatrayaṃ yathākramaṃ prayogādyavasthāsu veditavyam | sacaivaṃ viṣayabhedānnavaprakāro
bhavati | tadyathā | svatantrātmavikalpaḥ | ekātmavikalpaḥ | kāraṇātmavikalpaḥ
| draṣṭrādyātmavikalpaḥ | saṃkleśādhārātmavikalpaḥ | vairāgyādhārātmavikalpaḥ |
darśanamārgādhārātmavikalpaḥ | bhāvanāmārgādhārātmavikalpaḥ | kṛtārthādhārātmavikalpa iti
| prājñaptikapuruṣādhiṣṭhānaṃ dvitīyaṃ grāhakavikalpam | tasmin vikalpe codyaparihāradvāreṇāha
| yo bhagavannityādinā | prājñaptika eva puruṣo grāhaka ityabhiniveśe vitathaprakhyātirūpatvānmāyāsvabhāvaḥ
puruṣo māyāpuruṣaḥ prājñaptika eveti | tasyāpi śikṣā prāptā na caivamacetanatvādaparijñāne'pi
śikṣāyāṃ sarveṣāṃ śikṣāprāptermuktirayatnasiddhetyabhiprāyeṇa
ya ityādi vadatastasya kathaṃ nirdeṣṭavyamuttaraṃ bhavedityarthaḥ | vitathaprakhyātirūpaṃ
samānaṃ rūpādīnāmato gatyantarābhāvānmāyāpuruṣeṇeva śikṣitavyam | na cāyatnasiddhā muktirityabhiprāyavānāha
| tena hītyādi | yasmāttvamevaṃ pṛcchasi tasmāttvāmevātra praśne pratiprakṣyāmi
pratipraśnaṃ kariṣyāmi | sādhvityādi | sādhvevaṃ bhagavannityabhyupagamaṃ kṛtvā,ityevaṃ
bhagavataḥ sakāśādaśrauṣīt | śrutavān | kathamevaṃ śrutavānityāha | bhagavānityādi |
visarjayannāha | nahītyādi | naiva tadanyatvaṃ bhagavan yasmānnānyā sā māyā | nānyattadrūpādi
| rūpādyeva māyā māyaiva rūpādi | ekānekasvabhāvaidhuryāttattvato'nayorniḥsvabhāvatve
vitathaprakhyātirūpaṃ samānamiti bhāvaḥ | māyārūpādyorekatvapratipādane sati māyāpuruṣeṇeva
śikṣitavyamiti pratipādanāyāha | tatkiṃ manyasa ityādi | "atraiṣā pañcasūpādānaskandheṣu
māyopameṣu bodhisattva iti saṃjñā nimittoṅgrahaṇam | vastusametamahamiti jñānaṃ samajñā
| jñeyajñānayorgrāhyagrāhakaprakārābhiniveśavijñāpanaṃ prajñaptiḥ | vividhaparopāttānupāttavastusambandhavyavaharaṇaṃ
vyavahāra"ityāryavimuktisenaḥ | "gotrāvasthāyāṃ bodhisattva iti
saṃjñā saṃjñaiva kevalā | cittotpādāvasthāyāṃ jānātīti jñaṃ samaṃ jñaṃ cittaṃ pravṛttinimittaṃ
yasyā bodhisattva iti saṃjñāyāḥ seyaṃ samajñā sarvasattvasamajñānanimittā | saptasu
prayogabhūmiṣu sarvadharmaprajñaptimātratāprativedhāt prajñaptiḥ | aṣṭamyādau nimittānābhogamārgalābhādvyavahāramātreṇābhilāpyādvyavahāra"iti
bhadantavimuktisenaḥ | rūpādivyatiriktabodhisattvānupapattyā'bhyupagamārthamāha
|evametadityādi | sambhrame dvirabhidhānam | tena
hītyādyupasaṃhāraḥ | yasmādevaṃ tena kāraṇena gatyantarābhāvādyathā karmamāyājanitaḥ saṃsārastathā
lokottarā api dharmā jñānamāyājanitā ityanabhiniveśayogānmāyāpuruṣeṇevānuttarāyāṃ
samyaksambodhau śikṣitavyamityupapannam | na cāyatnasiddhā muktiryato jñātameva tattvaṃ
mokṣāvāhakaṃ nāvijñātamiti bhāvaḥ | māyāpuruṣatve saṃkleśavyavadānavyavasthā kathamiti |
tatkasya hetorityāśaṅkyāha | sa eva hītyādi | pañcopādānaskandhāḥ | sāśravā rūpādayo'nāśravapañcaskandhaparigrahāya
pañcaskandhāścetyadhyāhāryam | yathādarśanameva saṃkleśavyavadānavyavasthā
māyāpuruṣatve'pīti bhāvaḥ | kathampunarmāyopamatvamiti | tatkasya hetorityāśaṅkyāha
| tathāhītyādi | ukto'pyarthaḥ prakārāntareṇāśaṅkyamāno na punaruktam | iti punaruktatādoṣo
nodbhāvanīyaḥ | sarvatraivaṃ jñeyam | uktaṃ bhagavateti | atra pañcopādānaskandheṣu
bodhisattva iti saṃjñādivacanādanantarameva māyopamaṃ rūpādikamuktaṃ bhagavatā | ṣaḍindriyaṃ
cakṣurādi savijñānaviṣayamiti śeṣaḥ | yato'nantaraṃ vakṣyati te pañcaskandhā iti | yadvijñānaṃ
tat ṣaḍindriyam | jñānasyaiva tadākāreṇa pratibhāsanāt | ṣaḍindriyañca pūrvavadgrāhyamiti
| prājñaptikapuruṣādhiṣṭhānagrāhakavikalpaḥ pratipāditaḥ | sa caivaṃ viṣayabhedānnavaprakāro
bhavati tadyathā skandhaprajñaptivikalpaḥ | āyatanaprajñaptivikalpaḥ | dhātuprajñaptivikalpaḥ
| pratītyasamutyādaprajñapti vikalpaḥ | vyavadānaprajñaptivikalpaḥ | darśanamārgaprajñaptivikalpaḥ
| bhāvanāmārgaprajñaptivikalpaḥ | viśeṣamārgaprajñaptivikalpaḥ |
aśaikṣamārgaprajñaptivikalpa iti | tathācoktam |dravyaprajñaptyadhiṣṭhāno dvividho grāhako
mataḥ |svatantrātmādirūpeṇa skandhādyāśrayatastathā

iticaturvikalpasaṃyogaṃ nirdiśyedānīmupāyakauśalakalyāṇamitrasvabhāvaṃ saṃparigrahamāvedayannāha
| mā bhagavannityādi | navayānasamprasthitā iti | pratyagraṃ mahāyāne pravṛttāḥ | imamiti,gāmbhīryaudāryālambanādiviśeṣeṇa
viśiṣṭam | uttrasiṣurityādi | tatrāsthānatrāsa utrāsa
unmārgavat | santatyā trāsaḥ santrāsaḥ | utpannabhayasyāprativinodanāt | santrāsaniścayagamanaṃ
santrāsāpattiḥ | pāpamitrahastagatā iti | saṃvṛtiparamārthavibhāgamakṛtvā niravadhikālābhyastopalambhānirākaraṇena
sahasaivānutpādādideśako narakādiphalasaddharmapratikṣepapāpasya
hetutvātpāpamitraṃ tasya hastagatā grahaṇayogyatāṃ gatā ityarthaḥ | vyatirekamukhena
kathito'rtho'nvayamukhena kathyamānaḥ sudṛḍho bhavatītyāha | kalyāṇamitrahastagatā iti
| cittānavalīnatvānutrāsādinopāyakauśalyena yathāśayaṃ kṣitīśeṣṭarājñīmaraṇanivedananyāyena
mātsaryādidharmaviyuktaḥ samastavastunairātmyādideśakaḥ sugatiphalādiprāpakatvena kalyāṇamitraṃ
tasya hastagatā iti pūrvavat | kānītyādinā kalyāṇamitrasvarūpaḥ praśnaḥ | uttaramāha
| ya enamityādi | ye pudgalā devadattādikamenaṃ pudgalaṃ dānādipāramitāsu saṃvṛtiparamārthasatyānatikrameṇa
hitaprāptyā pūrvavadavavadantyanuśāsati | ye cāsmai devadattādikāyāhitaparihāreṇa
mārakarmāṇyupadiśanti | kathamityāha | evamityādi | evaṃ māradoṣā mārasyāntarāyā
buddhaveṣeṇopasaṅkramya kiṃ te'nuttarayā bodhyetyanāgatārthavivecanatā | ime māradoṣāstathaiva
kiṃ te prajñāpāramitāyāṃ likhanādyanuṣṭhāneneti vartamānārthavivecanatā | tadvicchindanābalena
yathākramaṃ svīkṛtatyāgakarmārthamāha | evaṃ mārakarmāṇāmityādi buddhā ca yatkāryaṃ
tadāha | tāni tvayetyādinā | imānītyādyupasaṃhāraḥ | mahāsannāhasannaddhasyeti | sannāhapratipattyā
vakṣyamāṇayā yuktasya mahāyānasaṃprasthitasyetiprasthānapratipattyā tathaivānvitasya
mahāyānasamārūḍhasyeti | tayaiva mahāyānamutkalitasya | tathāhyādau tayā prasthitaḥ
paścādārūḍha iṣyate | tathācoktam |cittānavalīnatvādi naiḥsvābhāvyādideśakaḥ |tadvipakṣaparityāgaḥ
sarvathā samparigrahaḥ

iti"sūtraṃ sūtrāntarānusāreṇa vyākhyātavya"miti bhagavadvacanādeva pañcaviṃśatisāhasrikānusāreṇa
pūrvācāryavasubandhuprabhṛtivyākhyākramamāśrityābhisamayālaṅkārakārikānurodhena ca bhāvādhyāhārādipadaṃ
kṛtvā tathā sāmānyaśabdasyāpi prakaraṇādibalena viśeṣe vartanādvivakṣāparatantratvena
yathoktārthe pravacanāviruddhe śabdānāṃ vartanāttatpratiṣedhe vacanābhāvena
ca kāraṇena granthānugatameva vyākhyātamidam | ataḥ kathamagranthānugamamevaṃ vyākhyānamiti
na mantavyam | anyathā yadyayaṃ nyāyo nāśrīyate tadā pravacanavyākhyaiva na syāt | śabdānāṃ
sāmayikatvenānekārthavṛttau pratiniyatārthaparigrahe sandehāt | kiñcāryāsaṅgaprabhṛtīnāmevedaṃ
vyākhyānaṃ likhyata iti pramāṇīkartavyam | tathāhi śrūyate | viditasamastapravacanārtho
labdhādhigamo'pyāryāsaṅgaḥ  punaruktabāhulyenāpunaruktapradeśe'pi pratyekapadavyavacchedādarśanena
gāmbhīryācca prajñāpāramitārthamunnetumaśakto daurmanasyamanuprāptastatastamuddiśya
maitreyeṇa bhagavatā prajñāpāramitāsūtraṃ vyākhyātamabhisamayālaṅkārakārikāśāstrañca
kṛtam | tacchrutvā punarāryāsaṅgenācāryavasubandhuprabhṛtibhiśca vyākhyātamityalaṃ prasaṅgena
| nirvedhabhāgīyānantaraṃ pratipattimato yathoktanirvedhabhāgīyamanyadapi darśanamārgādikamiti
pratipatterādhāraṃ dharmadhātusvabhāvakamāvedayannāha | yadbhagavānevamityādi
etaduktam | yadbhagavānevamāha bodhisattvasya mahāsattvasyetyādi | yacca sūtrāntareṣu mahāsattvo
ityucyate | tatra pūrvake vākye teṣu ca sūtrāntareṣu dharmadhātusvabhāvatve buddhadharmāṇāṃ
kaḥ pratiṣṭhārthaḥ padārtho bodhisattva iti | uttaraṃ vaktumāha | apadārtha ityādi
| bodhisattvo buddhadharmāṇāṃ padārtho bodhisattvapadārtho yaḥ sa tattvato'padārtho'pratiṣṭhārtho'gotramiti
yāvat |adhigamamanantareṇa muktyanupapatteradhigacchan buddhadharmān
kathamapadārtho bodhisattva iti | tatkasya hetorityāśaṅkyāha | sarvadharmāṇāṃ hītyādi |
yasmāt sarvadharmāṇāṃ vastutannimittābhiniveśābhāvenā'saktatāyāṃ satyāmanyathādhigamānupapattyā
buddhadharmādhigamāya māyāpuruṣa iti śikṣate | tasmāt kathaṃ tattvataḥ pratiṣṭhārtha
iti bhāvaḥ | saṃvṛtyā punaḥ pratipattidharmasyāvasthāntarabhedena dharmadhātusvabhāva eva
buddhadharmādhāro bodhisattvastrayodaśavidho gotramiti nirdiśyate | tatrādau tāvaccaturvidhalaukikanirvedhabhāgīyānāmutpādādhāraḥ
| tato lokottaradarśanabhāvanāmārgayoḥ tatastadutpattibalena
cauraniṣkāsanakapāṭapidhānavat samakālaṃ samastapratipakṣotpādavipakṣanirodhayostatastadanupalabdhyā
tayorvipakṣapratipakṣayornirodhotpādayuktavikalpāpagamasya | tataḥ
pūrvapraṇidhānadānādyupāyakauśalyabalena saṃsāranirvāṇāpratiṣṭhānalakṣaṇayoḥ prajñākaruṇayostatastadutpattyā
śrāvakādyasādhāraṇadharmasya | tato yathāśayamavatāraṇādyabhisandhidvāreṇa
yānatrayaṃ pratiṣṭhāpanalakṣaṇaparārthānukramasya | tato yāvadāsaṃsāraṃ nirnimittānābhogaparakāryajñānasya
cādhāraḥ | tataścaivamadhigamānukramādiyamānupūrvī | anayā ca sarvādhigamadharmasaṅgrahādiyāneva
nirdeśo na nyūno nāpyadhikaḥ | tathā saṃvṛtyādhārabhāvasyākṣiptatvādayaṃ
sarvo'rtho'tra prajñāpāramitāyāmākṣipta evetyavagantavyam | pañcaviṃśatisāhasrikāyāñca
pratyarthamādhāramadhikṛtya nirdiṣṭo grantho neha jñāpakatvena prācuryabhayāllikhyate
| tathācoktam |ṣoḍhā'dhigamadharmasya pratipakṣaprahāṇayoḥ |tayoḥ paryupayogasya prajñāyāḥ
kṛpayā saha

śiṣyāsādhāraṇatvasya parārthānukramasya ca |jñānasyāyatnavṛtteśca pratiṣṭhā gotramucyate

itiyadi dharmadhātorevāryadharmādhigamāya hetutvāttadātmako bodhisattvaḥ prakṛtisthamanuttarabuddhadharmāṇāṃ
gotraṃ dharmatāsaṃjñakam | tadā dharmadhātoḥ sāmānyavartitvādidaṃ prakṛtisthaṃ
gotramanādikālāyātaṃ dharmatāpratilabdhamidaṃ samudānītaṃ pūrvakuśalamūlābhyāsapratilabdhamidaṃ
niyataṃ śrāvakapratyekabuddhatathāgatagotraṃ mahadbhirapi pratyayairahāryatvādidamaniyataṃ
śrāvakādigotraṃ pratyayairhāryatvāditi gotrabhedo na yujyate | yathā śrāvakayānādyadhigamakrameṇālambeta
tathāryadharmādhigamāya dharmadhātorhetubhāvena vyavasthāpanādgotratvena
vyapadeśa iti samādhirathavā yathaikamṛddravyābhinirvṛttaikatejaḥparipakvādhāraghaṭāderādheyakṣaudraśarkarādibhājanatvena
bhedastadvadyānatrayasaṅgṛhītādhigantavyādheyadharmanānātvenādhāranānātvaṃ
nirdiṣṭamiti na doṣaḥ | tathācoktam |dharmadhātorasambhedādgotrabhedo
na yujyate |ādheyadharmabhedāttu tadbhedaḥ parigīyate

itiniruktaṃ tu guṇottāraṇārthena dharmadhāturgotraṃ tasmāddhi te guṇā rohanti prabhavantītyarthaḥ
| evañca kṛtvocyate | asaṃskṛtaprabhāvitāḥ sarvāryapudgalā iti | nanu cādāveva gotraṃ
vaktavyaṃ tatpūrvakatvāccittotpādasya mokṣanirvedhabhāgīyānāñceti kathamevamuktam | satyamarthonupūrvyeṣā
| iyaṃ tu pratipādanānupūrvī yatkāryaṃ pratipādya paścātkāraṇaṃ nirdiśyata
ityadoṣaḥ | ādhārānantaraṃ yathoktapratipattyādhārasya bodhisattvasya kimālambanamityālambanārthamāha
| yasmātsarvadharmāṇāmevāvalambanasthānīyānāmanubodhārthena samyagubhayasatyānatikramāvalambanena
yā'saktatā tasyāṃ satyāmālambanaviśuddhigamanenānuttarāṃ samyaksambodhimabhisambudhyate
nānyathā'to bodhyālambanaprayojanena sarvaprakārasvārthasampādanād bodhisattva
ityucyate | tatrādau tāvat sāmānyena sarvadharmān kuśalākuśalāvyākṛtān yathākramaṃ
śrāmaṇyatāprāṇātipātāvyākṛtakāyakarmādaya iti tridhā vibhidyopādeyaparityāgopekṣāsthānīyatvena
vibhāvayati | tataḥ punarlaukikamārgasaṅgṛhītāḥ pañcopādānaskandhādayo laukikāḥ |
samyagāryamārgeṇa saṅgṛhītāścaturdhyānādayo lokottarā iti cintayati | tatrātmagrahāpratipakṣatvena
laukikāḥ pañcopādānaskandhādayaḥ sāśravāḥ | lokottarāstvātmadarśanapratipakṣatvena
smṛtyupasthānādayo'nāśravā iti heyopādeyatayā nirūpayati | tato'nāśravānādāya hetupratyayādhīnakāmādidhātusaṅgṛhītā
bodhipakṣādayaḥ saṃskṛtāḥ saṃvṛtyā | kāraṇānapekṣadhātutrayāparyāpannatathatādayo'saṃskṛtāḥ
paramārthata iti dvidhā dhyāyati | tato'saṃskṛtaprabhāvitāḥ
sarvāryajanasantānaprabhavacaturdhyānādayaḥ sādhāraṇadharmāḥ | samyaksambuddhasantānodayadharmidaśabalādayo'sādhāraṇā
dharmā iti dvidhā bhāvayatītyevamadhigamānukrameṇa sarvadharmā
māyopamatayā yathāvadiyanta evālambyanta ityālambanamekādaśavidhaṃ jñeyam | yathoktālambanakramapratipādanagranthapañcaviṃśatisāhasrikāyāṃ
spaṣṭa eveti na vipratipattiḥ kāryā | tathācoktam
|ālambanaṃ sarvadharmāste punaḥ kuśalādayaḥ |laukikādhigamākhyāśca ye ca lokottarā
matāḥ

sāśravānāśravā dharmāḥ saṃskṛtāsaṃskṛtāśca ye |śiṣyasādhāraṇā dharmā ye cāsādhāraṇā muneḥ

itiye tu dharmadhātumeva sadā viśuddhamadvayaṃ jñānamālambanaṃ manyante taiḥ sadā viśuddhatvāduttarottaraviśuddhiviśeṣagamanaṃ
kathamiti vaktavyam |"abdhātukanakākāśaśuddhivacchuddhiriṣyata"|iti
cet | evantarhi śuddhaṃ tāttvikaṃ jñānamiti pratipakṣābhiniveśādarthākṣipto vipakṣābhiniveśaḥ
| ato vipakṣapratipakṣavikalpaprahāṇābhāvātprādeśikaśuddhiprasaṅgaḥ | nanu
ca tvatpakṣe sarvākārajñatāyāḥ subhūte'bhāva ālambanamityālambananiṣṭhā kathamiti cet |
adoṣaḥ | "yato nyāyānuyāyī bhāvo nāstītyabhāvastathā saṃvṛttirucyate | tasyāśca pracchāditatattvarūpāyāḥ
krameṇa māyopamatvapratītireva śuddhiḥ | evañca kṛtvā prakṛtipradhānaṃ gotram
| vikṛtipradhānamālambanamubhayaṃ tūbhayatrāpratiṣiddhamityādhārālambanayorlakṣaṇabhedaḥ
| bahuvaktavyaṃ cālambanavyavasthānamityalaṃ prasaṅgene"tyāryavimuktisenaḥ | ālambanānantaramevālambanapratipatterbodhisattvasya
kaḥ samuddeśaḥ | iti samuddeśārthamāha | yatpunarityādi
kena kāraṇena kena prayojanena bodhisattvaḥ sanmahāsatva ityucyate | uttaramabhidhātumāha
| mahata ityādi | mahataḥ sattvarāśerityaparimitasya sattvasamūhasya sāmānyenābhidhānam
| eko'pyanādisaṃsārapravṛttimahattvena mahān bhavediti rāśigrahaṇam | sattvanikāyasyeti
pratipannakaphalasthanikāyādibhedena vijātīyavyāvṛttyā sattvasāmānyāt sattvasabhāgasaṅgṛhītasya
viśeṣeṇābhidhānam | agratāṃ kārayiṣyatīti | sarvasattvāgratācittamahattvaṃ taduddeśena
pravṛttatvādadhigamya paścāttatprāptukāmānāṃ sattvānāmagratāṃ dharmadeśanādinā niṣpādayiṣyati
| tenārtheneti | tena kāraṇena bodhisattvo mahatsattvaṃ cittamasyeti mahāsattva
iti | cittamahattve sati prahāṇaṃ mahaditi | prahāṇamahattvapratipādanāya gurvāyattatayā'nujñāmārgaṇaṃ
pratyāha śāriputro mamāpītyādi | so'rtho mama bhagavan pratibhāsate | yenārthena
bodhisattvaḥ sanmahāsattva ityucyate iti vākyārthaḥ | na kevalaṃ bhagavata ityapi śabdaḥ
| anujñātārthamāha | pratibhātvityādi | yasyārthasya kathanāyedānīṃ sāmpratamavasaraṃ kālaṃ
manyase | so'rthaḥ pratibhātu samyagabhimukhībhavatu | labdhānujño mahatyā ityādyāha
| tatrāhaṅkārādhārārthenātmā | āhito'haṅkāra etasminniti kṛtvā | sīdanātmakatvāt sattvo jīvitendriyavaśenānikāyasabhāgāparisamāptervartata
iti jīvaḥ | punaḥ punargatiṣu līyata iti
pudgalaḥ | āvirbhavatīti bhavaḥ | tirobhavatīti vibhavaḥ | nāstīdānīmabhūtpūrvamityucchedaḥ
| asti yatsvabhāvena na tannāstīti śāśvataḥ | ātmātmīyākāreṇa pañcaskandhadarśanaṃ svakāyaḥ
| evamādyānāṃ dṛṣṭīnāmiti | yathoktadṛṣṭipramukhānāṃ mithyāśīlavrataparāmarśādidṛṣṭīnāmātmādidharmasantīraṇākārābhiniveśasvabhāvānāṃ
prahāṇāya savāsanaparityāgāya dharmaṃ deśayiṣyati
| prahāṇādhigamamahattvaṃ prāpyeti bhāvaḥ |anyathā parokṣopeyatattvasya "tadākhyānaṃ
hi duṣkaram"| itiśabdastasmādarthe rāgādyaśeṣadoṣaprahāṇe viśiṣṭo'dhigama ityadhigamamahattvaṃ
tathaivāha | bodhisattvo mahāsattva iti bhagavannucyate | yadapītyādinā na kevalamanyadityapiśabdaḥ
| bodhicittamiti bodhyarthaṃ cittaṃ praṇidhipraṣṭhānātmakaṃ cittamiti yāvat
| sarvajñatāpravaṇaṃ cittaṃ sarvajñatācittamādhimokṣikamadhimukticaryābhūmisaṅgṛhītam |
nirvikalpakalokottarajñānaprativedhādanāśravaṃ cittaṃ śuddhādhyāśayikaṃ saptasu prayogabhūmiṣu
nirnimittānābhogavāhitvenāsamaṃ cittaṃ vaipākikamaṣṭamyādau | asamairbuddhaiḥ samaṃ
tulyaṃ cittamasamasamaṃ cittaṃ sarvāvaraṇavarjitaṃ buddhabhūmigatam | athavānutpādarūpabodhisvabhāvībhūutaṃ
cittaṃ bodhicittam | tadeva ca yogisaṃvṛttyā ādarśādijñānasambandhena kathañcidvyāvṛttyā
sarvajñatācittamityādi caturdhā vyapadiśyate | sarvamapyetadasādhāraṇamagamyaṃ
sarvaśrāvakapratyekabuddhānām | tatrāpyevaṃvidhe citte mahārthatvāt pakṣapātārhe'sakto'nabhiniviṣṭo'paryāpanno'sthita
ityanenādhigamamahattvamāveditam | sutarāmanyatretyapiśabdaḥ
| anabhiniviśyāsthitvā ca bhāvanānupapatteḥ kathaṃ dvayametaditi tatkasya hetorityāśaṅkyāha
| tathāhītyādi | yasmāttadanantaroktaṃ sarvajñatācittaṃ pūrvoktasarvacittopalakṣaṇaparaṃ
saktipratipakṣabhūtamanāśravaṃ sthitipakṣabhūtamaparyāpannaṃ tasmānmāyāpuruṣasyeva bhāvaneti
bhāvaḥ | tadyadapītyādinigamanamanāśravatve'pi vastusadbhāvādanabhiniveśādirayukta
ityāha | kena kāraṇenetyādi | uttarārthamāha | acittatvāditi tattvenānutpannatvāt | śāriputra
āhetyārabhya yāvadagratāyāṃ nirdiṣṭo nirdiśasīti vyākhyātam | arthāntaraprasaṅgenāgatatvāt
punaruktidoṣo na bhavati | tathā cāhācāryadiṅnāgaḥ |āvartyate sa evārthaḥ punararthāntarāśritaḥ
| iti"tadevamajitaṃ jayoddeśasādharmyeṇa trividhaḥ pratipattyuddeśo bodhisattvasya
nirdiṣṭo veditavyaḥ | ālambanāduddeśasya ko viśeṣaḥ | tādātvikamālambanaṃ samīpavarti
| āmutrikaviprakṛṣṭastūddeśaḥ | śarasandhānalakṣyavedhasādharmyeṇe"tyāryavimuktisenaḥ |
tathācoktam |sarvasattvāgratā cittāprahāṇādhigamatraye |tribhirmahattvairuddeśo vijñeyo'yaṃ
svayambhuvām

itiuddeśānantaramidānīṃ tanniṣpattaye pratipattirvaktavyā | sā ca trisarvajñatāviṣaye sāmānyena
śukladharmādhiṣṭhānā | sarvākārābhisambodhādau caturvidhe'bhisamaye pratyabhisamayaṃ ṣaṭpāramitādhiṣṭhānā
ca kriyā pratipattiḥ | na dharmakāyābhisamaye phalatvena tatra kriyā'sambhavāt
| tatra "sannāhaprasthānapratipattī yathāsaṃkhyaṃ pāramparyeṇa sākṣātprayogasvabhāve
sambhārādhimukticaryābhūmisaṅgṛhīte | sambhārapratipattirdayāmārabhya dhāraṇīparyantena
sākṣātprayogamārgasvabhāvādhimātrāgradharmasaṅgṛhītā | prathamapramuditābhūmisvabhāvā sambhārapratipattidarśanamārgātmikā
| dvitīyādibhūmisvarūpā bhāvanāmārgasvabhāvā pratipakṣātmikā
ca sambhārapratipattirubhayamārgagocarā | niryāṇapratipattirbhāvanāmārgādhiṣṭhāne"tyāryāsaṅgaḥ
| evaṃ prayogadarśanabhāvanāmārgasvabhāvānāṃ pratipattilakṣaṇānāṃ sannāhaprasthānasambhāraniryāṇānāṃ
madhye vīryarūpatayā sannāhapratipattiṃ prathamāṃ darśayitumāha | atha
khalvāyuṣmānityādi | pūrṇo maitrāyaṇīputra iti pūrṇasyaiva maitrāyaṇīputra iti saṃjñāntaramathavā
maitrāyaṇyāḥ svamātuḥ putro maitrāyaṇīputraḥ | yadidamiti | anantaramidaṃ yadvastu
| mahāsannāhasannaddha iti sannāhapratipattyā yuktaḥ | sā ceyamarthākṣiptā sannāhapratipattiḥ
| yaduta dānapāramitāyāṃ carato bodhisattvasya dharmadānādidānāt dānapāramitāsannāhaḥ
| tasyaiva śrāvakādimanaskāraparivarjanācchīlapāramitāsannāhaḥ | tasyaiva sarvākārajñatā
dharmāṇāṃ kṣamaṇarocanavyupaparīkṣaṇasarvajanāpriyavāditvasahanāt kṣāntipāramitāsannāhaḥ
| tasyaivottarottarakuśalamūlābhivṛddhyarthaṃ chandādijananādvīryapāramitāsannāhaḥ | tasyaiva
yānāntarāvyavakīrṇacittaikāgratayā tatkuśalamūlānuttarasamyaksambodhipariṇāmālambanāddhyānapāramitāsannāhaḥ
| tasyaiva māyākārasaṃjñopasthānena deyadāyakapratigrāhakānupalambhāt
prajñāpāramitāsannāha ityevamidaṃ prathamaṃ sannāhapratipatterdānapāramitāṣaṭkam |evaṃ
tasyaiva śīlapāramitāyāṃ carato dvitīyaṃ,kṣāntipāramitāyāṃ tṛtīyaṃ,vīryapāramitāyāṃ caturthaṃ,dhyānapāramitāyāṃ
pañcamaṃ ,tasyaiva prajñāpāramitāyāṃ carataḥ ṣaṣṭhamiti | evamete ṣaṭ
ṣaṭkā bhavanti | sannāhānāṃ ṣaṭ sādharmyāddānādisādharmyācca ṣaṭ sannāhapratipattayo'bhidhīyante
| pañcaviṃśatisāhasrikāyāñca sannāhapratipattipratipādane dānādayaḥ ṣaṭ ṣaṭkāḥ spaṣṭamupalabhyanta
eveti na vipratipattiḥ kāryā | tatrādau bhoganairapekṣyācchīlasamādānaṃ
karoti | śīlānurakṣī kṣamo bhavati | khedasahiṣṇurārabdhavīryaḥ | kauśīdyavigamāddhyānaṃ niṣpādayati
| sampannadhyāno lokottarāṃ prajñāṃ pratilabhata ityevaṃ dānādīnāmadhigamānusāreṇa
nirdeśo'tipratīta ityayameva kramaḥ |tathācoktam |dānādau ṣaḍvidhe teṣāṃ pratyekaṃ saṅgraheṇa
yā |sannāhapratipattiḥ sā ṣaḍbhiḥ ṣaṭkairyathoditā

itikṛtasannāhasyaivaṃ prasthānamiti prasthānapratipattiṃ dvitīyāṃ kathayannāha | mahāyānasaṃprasthito
mahāyānasamārūḍhaśceti | yānaśabdasya karmakaraṇasādhanatvādādau prasthānapratipattyā
mahāyāne hetuphalātmake dharme samprasthitaḥ | paścāduttarottaraviśeṣādhigamān mahāyānasamārūḍha
iti padadvayam | sā ceyamarthākṣiptā prasthānapratipattiḥ | yadutādau cittasthirīkaraṇātsvākāraliṅganimittairdhyānārūpyasamāpattivyavasthānaṃ
prasthānaṃ bhavati | tataḥ
sthirībhūtacittasya puṇyajñānābhyāsa iti | deyadāyakapratigrāhakāditrimaṇḍalaviśuddhyā ṣaṭpāramitāprasthānam
| tataḥ sambhṛtapuṇyajñānasya tattvādhimokṣa iti darśanabhāvanā'śaikṣaviśeṣamārgasvabhāvāryamārgaprasthānam
| tato dharmatāpravaṇasya yathāśayaṃ parārtha iti maitryādicaturapramāṇaprasthānam
| tataḥ parārthapravṛttasyopalambho bandhanamityanupalambhayogaprasthānam
| tato niḥsvabhāvayogavataḥ kathaṃ pravṛttiriti karmakartṛkriyānupalambhena
māyāpuruṣasyeva sarvatra trimaṇḍalaviśuddhiprasthānam | tata evaṃ pariśuddhacāriṇaḥ svasādhye
yatna iti sarvasattvāgratācittamahattvāditrividhoddeśaprasthānam | tataḥ kṛtoddeśaprayatnasya
paracittaparijñānādau vīryamiti divyacakṣurādiṣaḍabhijñāprasthānam | tataḥ prāptābhijñasya
buddhatvotsāha iti sarvākārajñatā prasthānaṃ bhavati evamadhigamānukrameṇa navadhaiva
samyagvyavasthitilakṣaṇasamastamahāyānadharmākramaṇasvabhāvā prasthānapratipattiḥ |
pañcaviṃśatisāhasrikāyāñca yathoktapratipattipratipādako grantho granthaprācuryānneha jñāpakatvena
likhyate |tathācoktam |dhyānārūpyeṣu dānādau mārgamaitryādikeṣu ca |gatopalambhayoge
ca trimaṇḍalaviśuddhiṣu

uddeśe ṣaḍsvabhijñāsu sarvākārajñatānaye |prasthānapratipajjñeyā mahāyānādhirohiṇī

iti |tasmāditi | sannāhaprasthānapratipattibhyāṃ yuktatvāt | saṅkhyāmiti vyapadeśam | etaduktam
| "yasmāt sannāhaprasthānapratipattibhyāṃ yuktaḥ tasmānmahāsattvavyapadeśa"  iti | kṛtaprasthānasyaivaṃ
sambhāra iti sambhārapratipattistṛtīyā saptadaśaprakārā vaktavyā |tathācoktam
|dayādānādikaṃ ṣaṭkaṃ śamathaḥ savidarśanaḥ |yuganaddhaśca yo mārga upāye yacca kauśalam

jñānaṃ puṇyañca mārgaśca dhāraṇīṃ bhūmayo daśa |pratipakṣaśca vijñeyaḥ sambhārapratipatkramaḥ

itiatastāṃ pratipādayituṃ praśrayannāha | sannaddha ityādi | kiyateti kiyatsaṅkhyāvacchinnenārthāntareṇa
dharmeṇa yukta ityadhyāhāryam | yataḥ sannāhapratipattyā karuṇādisambhāreṇa ca
yukto mahāsannāhasannaddha iti | pañcaviṃśatisāhasrikāyāṃ bhagavatā vyākhyātam |tatrārthākṣiptasannāhapratipattyā
yukto mahāsannāhasannaddha ityānantaramāveditamadhunā karuṇādisambhāreṇetyadoṣo'dhyāhārapadasyārthaṃ
visarjayannāha | ihetyādi | iheti vākyopanyāse | evaṃ
bhavatīti | evañcittamutpadyate | tadevāha | aprameyā ityādinā | pratyakṣādipramāṇena pramātumaśakyatvādaprameyāḥ
| yathāśayaṃ yānatrayanirvāṇaprāpaṇātparinirvāpayitavyāḥ | asaṅkhyeyā
ityekatvādisaṅkhyārahitāḥ | etaduktaṃ "kṛpayā vihīnasyānupāyavataḥ pareṣāṃ kvacidapratiṣṭhāpanena
nirvapaṇāsambhavādidamarthādākṣiptaṃ bhavati | karuṇayā pīḍyamānasya dānādibhiḥ
ṣaḍbhiḥ pāramitābhirupāyabhūtābhiranugṛhya dānapāramitayā tadātvasukhopasaṃhāreṇa śīlapāramitāyā'yatisukhopasaṃhāreṇa
sahiṣṇorutsāhina ekāgracittasyaikāntikaphalaprāptimupādāya
kṣāntivīryadhyānapāramitābhiraikāntikasukhopasaṃhāreṇa prajñāpāramitayā'tyantikasukhopasaṃhāreṇa
cātmanaḥ ṣaṭpāramitāsvavasthānavattatra samādāpananiveśanapratiṣṭhāpanairvikṣepātpratiṣṭhāpayitavyā
maye"ti | evañca saptasambhārā nirdiṣṭā bhavanti | yaduta karuṇāsambhāro
dānasambhāraḥ śīlasambhāraḥ kṣāntisambhāro vīryasambhāro dhyānasambhāraḥ prajñāsambhāra iti
| tatrāpi samādhilābhāt kartṛkarmopalambho nāstītyāha | na ca te santītyādi | evaṃ tarhyanupalambha
ityāha | sa tānityādi | sa karuṇādisambhāreṇa yukto bodhisattvo'prameyāṃstāvato'saṅkhyeyāṃstān
sattvān parinirvāpayati saṃvṛtyā | yadyevamupalambhastarhi prāpta ityāha
| na cetyādi | paramārthato'nupalambhāditi bhāvaḥ | kathaṃ punarekasyopalambhānupalambhāviti
| tatkasya hetorityāśaṅkyāha | dharmataiṣetyādi | yathā māyādharmatā yathādarśanaṃ satyā,nyāyenāsaṃghaṭanādasatyā
atastāṃ tarkavisyandāsandūṣitāṃ sārvalaukikīmābhāsamātragamanatāṃ
dṛṣṭāntatvenopādāya gṛhītvā tathādharmāṇāṃ rūpādīnāmeṣā dharmatā | bhinnaviṣayavyāvṛttyapekṣā
prakalpitatvenopalambhānupalambhasvabhāvā'viruddhā syādbhavet | ekaviṣayavyāvṛttyapekṣobhayadharmakalpanāyāṃ
doṣa iti bhāvaḥ | etacca dvayamanyonyaviparyāsanirākāraṇāyābhihitaṃ
na tattvato yathoktaṃ prāgityanena śamathasambhāro nirdiṣṭaḥ | prāptaśamathasya vidarśaneti
vidarśanāsambhāramāha  | yathāpītyādinā | dakṣo nipunaḥ | māyākārāntevāsī tacchipyaḥ
| mukhyato māyānirmāṇasthānatvāccaturmahāpathagrahaṇam | janakāyaṃ sattvasamūham | abhinirmīte
nirmāṇaṃ karoti | antardhānamityupasaṃhāram | tadanantaroktamarthajātam | tat kiṃ manyase
kiṃ budhyasa iti sāmānyena praśnaṃ kṛtvā |athaivaṃ manyasa ityāha | api nvityādi | apiśabdaḥ
sambhāvanāyāmevamityarthenuśabdaḥ | tatra tasmin janakāyamadhye | kenacinmāyākārādinā
kaściddevadattādirhata āyuṣo durbalaprayogāt | mṛtaḥ sarvathocchedāt | nāśitaḥ kāyasyāpacayaprayogāt
| antarhito'dṛśyatvāpādanāditi manyase | tattvato dharmiṇo'sattvādetat sarvaṃ
na sambhavati | yathādarśanaṃ tu bhavatyeveti bhāvaḥ | viditābhiprāyatvenāha | no hīdamiti
| tattvata iti śeṣaḥ | prasādhitadṛṣṭāntārthamabhimatārthaṃ yojayannāha | evamityādi
| vistareṇa nirdiśyaivamupasaṃharannāha | sa cedityādi | imamityanantaram | evamiti saṃvṛtiparamārthasatyānatikrameṇa
| yaduktaṃ kiyateti tasya parihārādiyateti vacaḥ | etaduktamiyatā
karuṇādisambhāreṇāpi yogānmahāsannāhasannaddhavyapadeśa iti | vidarśanayā śūnyatālambanena
śrāvakādibodhau pātādato'nantaraṃ yuganaddhasambhāramāha | yathāhamityādinā | bhagavato
bhāṣitasyeti | dharmataiṣā subhūte dharmāṇāmityādi | vataśabdo'vadhāraṇe | evaṃ manyate
yena prakāreṇa māyādharmasya vyāpitvena bhagavato bhāṣitasya dharmataiṣetyāderarthamājānāmi
| tena prakāreṇa māyādharmatānabhinivṛtterasannāhasannaddha evāyaṃ bodhisattva iti | aviparītatvenābhyupagamādāha
| evametadityādi | nanu vidarśanayā sarvākārajñatā gaganagañjādisamādhibhiśca
sattvārthapratisannaddho'pi kathamasannaddha iti | tatkasya hetorityāśaṅkyāha
| akṛtā hītyādi | nyāyena kārakahetorabhāvādakṛtā | vināśahetorasattvenāvikṛtā ubhayasahakāripratyayānupapatteranabhisaṃskṛtā
| abhūtaprādurbhāvaṃ tadviśeṣagamanaṃ phalaprāptisaṃmukhīkaraṇaṃ
cādhikṛtya yathākramaṃ vā trīṇi padāni | yuktyupetatvenābhyupagamādāha | evametadityādi
| nanu bandhamokṣasadbhāve kathamevametadakṛtādikamiti | tatkasya hetoriti | kasyaciccodyamāśaṅkyāha
| tathāhītyādi | anyathā'bhyupagamya vicārāyogādasaṅgatametatsyāt |
evamanyatrāpi vaktavyam | adhyāropitākārapravṛttatraidhātukacittacaittakalpanayā bandhābhāvādabaddhaṃ
rūpam | yathoktakalpanāvikalpanāvivekena mokṣābhāvāccāmuktam | tattvato rūpādīnāmasattvāt
| dharmasya tarhi bandhamokṣau bhavata ityāha | rūpatathatāpītyādi | dharmyabhāve
dharmatānupapatte rūpādiśūnyatā na baddhā na muktā | yathādarśanaṃ tu rūpāditattathatayorbandhamokṣau
bhavata iti bhāvaḥ | subhūtyabhiprāyānavagamāccodyadvāreṇāha | rūpamityādi
| pṛcchato'yamabhiprāyaḥ | rūpāditattathatā'baddhā'mukteti vadasi | naivaṃ vaktavyaṃ sāmānyena
pratyakṣādibādhopanipātāditi | atha viśeṣeṇa sa tarhi vaktavya ityāha | atha katamattadityādi
| vicāravimardāsahiṣṇutvena buddhabodhisattvādireva māyāpuruṣa ityabhiprāyavān
sāmānyenāha | yadāyuṣman pūrṇa māyāpuruṣasyetyādi | kathamevaṃ pratyakṣatvādibādhopanipāto
na bhavatīti | tatkasya hetorityāśaṅkyāha | asadbhūtatvādityādi | nyāyena kalpitasya rūpāderasadbhūtatvādalīkatvādvikalpitasya
viviktatvāt svarūpavirahāddharmatāsvabhāvasyānutpannatvādajātatvādabaddhā'muktetyeke|
pratyakṣānumānāgamapramāṇairapratibhāsamānatattvotpattyādinirākaraṇādasadbhūtatvādipadatrayamityaparaḥ
|nirbhāsate hi yadrūpaṃ naiva tat pratiṣidhyate
|vedyamānasya no yuktaṃ kasyacitpratiṣedhanam ||iti nyāyādyathādarśanaṃ bandhamokṣasya
vyavasthāpanāt kutaḥ pratyakṣādibādheti bhāvaḥ | ayamityādyupasaṃhāraḥ | mahāsannāho'sannāha
iti yathākramaṃ kṛpāprajñābalāt | saṃvṛtiparamārthayoriti śeṣaḥ | niruttarastūṣṇīṃ sthita
ityāha | evamityādi | nanu śamathavidarśanayorviruddhatvāt kathamekatra sambhava iti
cet | naivaṃ,tathāhi yadā śamathenālambane cittaṃ sthirīkṛtaṃ bhavati | tadā prajñayā vicārayataḥ
samyagjñānālokotpādādandhakāramivālokodaye satyāvaraṇamapahīyate | ata evānayoścakṣurālokavatsamyagjñānotpādaṃ
pratyanyonyānuguṇyenāvasthitatvānnālokāndhakāravat parasparaṃ
virodhaḥ | nahi samādhirandhakārasvabhāvaḥ | kintarhi cittaikāgratālakṣaṇaḥ | sa ca samāhito
yathābhūtaṃ prajānātīti vacanādekāntena prajñānukūlatvādaviruddha iti yuganaddhamārgasambhārānvitasyopāyakauśalādikamityupāyakauśalādisambhārapratipādanāya
praśnaṃ kartumupoddhātayannāha
| evaṃ bhagavannityādi | evaṃ prāguktakrameṇa mahāsannāhasannaddhaḥ sanmahāyānasaṃprasthito
bhavatīti yaducyate | "tatra mahāyānaṃ na jñāyata iti prajñākaruṇāprayogaḥ |
tayoranyatarāvyatirekaṃ vipakṣātikramamavasthānaniścayaṃ pratipakṣaprayogapraśrabdhimadhigantāraṃ
cādhikṛtya yadyathā yato yena yatra yo niryāsyatīti katamadityādivyapadeśena ṣaṭpraśnā"ityāryavimuktisenaḥ
| tatropāyakauśalādisambhārān pratipādayituṃ prathamaṃ praśnaṃ visarjayannāha
| mahāyānamityādi |pañcadharmāḥ svabhāvaśca vijñānānyaṣṭa eva ca |dve nairātmye
bhavetkṛtsno mahāyānaparigrahaḥ ||ityāryalaṅkāvatāravacane'pi sambhāraprakaraṇabalādaprameyatāyā,upāyakauśalādisambhārātmikāyā
mahāyānamityetadadhivacanaṃ mukhyato vyapadeśaḥ |
kathaṃ punarupāyakauśalādisambhāro'prameya ityāha | aprameyamityādi | pratyakṣādipramāṇāparicchedena
yathoktameva vastvaprameyam | etaduktam | yuganaddhamārgasambhāravataḥ sarvākārajñatāpratisaṃyuktairmanasikāraiḥ
sattvārthakaraṇādupāyakauśalasambhāraḥ | viditopāyakauśalasya
jñānābhyāsa iti jñānasambhāraḥ | sa punaradhyātmādiśūnyatābhedena viṃśatividho veditavyaḥ
| tatreyaṃ viṃśatividhā śūnyatā | yadutādhyātmikānāṃ cakṣurādīnāmakūṭasthāvināśitāṃ
prakṛtimupādāyādhyātmaśūnyatā

bāhyānāṃ rūpādīnāṃ tathāprakṛtimupādāya bahirdhāśūnyatā

ādhyātmikabāhyānāmāyatanānāṃ tathāprakṛtimupādāyādhyātmabahirdhāśūnyatā

tatrādhyātmikamāyatanaṃ yadindriyarūpasaṅgṛhītam | bāhyaṃ yadviṣayarūpasaṅgṛhītam | ādhyātmikabāhyaṃ
yadindriyādhiṣṭhānasaṅgṛhītam | taddhyādhyātmikañca cittenopāttatvādbāhyañcānindriyasaṅgṛhītatvāt
| etacca śūnyatātrayamadhimukticaryābhūmau | sarvadharmaśūnyatayā śūnyatāyā
ādhyātmādiśūnyatālambanajñānasvabhāvāyā api śūnyatvena śūnyatāśūnyatā sarvadharmaśūnyatājñānamatra
sarvadharmaśūnyatā tena ca śūnyatā śūnyā | tasya grāhakavikalpaprahāṇādiyaṃ prayogamārge

daśānāṃ diśāṃ digbhiḥ śūnyatvena mahāśūnyatā | tāsāṃ mahāsanniveśatvādiyaṃ sarvatragārthena
prathamāyāṃ bhūmau

paramasya nirvāṇasya nirvāṇārtharūpaśūnyatvena paramārthaśūnyatā tasya visaṃyogamātratvādiyamagrārthena
dvitīyāyām

saṃskṛtasya traidhātukasya kāmādidhātuśūnyatvena saṃskṛtaśūnyatā | tasyāpariniṣpannasvabhāvatvena
śakyapratipakṣatvāt | iyaṃ niṣyandāgrārthena tṛtīyāyām

asaṃskṛtasyānutpādānirodhānanyathātvasya tena śūnyatvādasaṃskṛtaśūnyatā | anutpādādīnāmutpādādipratiyogiprajñaptinimittābhāvāt
| iyaṃ niṣparigrahārthena caturthyām

antasyāntena śūnyatvādatītāntatvenātyantaśūnyatā | antobhāgastatrocchedaśāśvatāntayormadhye
na tadasti kiñcidyena tayorbhāgavyavacchedanimittatvena svabhāvo vyavasthāpyeta | iyaṃ santānābhedārthena
pañcamyām

ādimadhyāparyavasānānāntaiḥ śūnyatvenānavarāgraśūnyatā | ādyādīnāṃ dharmatānusyūtatvenātyantikatvādiyaṃ
niḥsaṃkleśaviśuddhyarthena ṣaṣṭhyām

avakiraṇacchoraṇotsargalakṣaṇasyāvakārasya viparyayeṇānavakārastasya tena śūnyatvādanavakāraśūnyatā
| avakiraṇāderakriyārūpatvenānutsargaprajñaptinimittatvāyogādiyamanānātvārthena saptamyām

sarvāryairakṛtā prakṛtistasyāstayā śūnyatvātprakṛtiśrūnyatā | tasyāḥ saṃskṛtāsaṃskṛtavikārāvikārānāpatteḥ

dharmasya dharmeṇa śūnyatvāt sarvadharmaśūnyatā | sarvadharmāṇāṃ saṃskṛtāsaṃskṛtarāśyoritaretarāpekṣatvena
svabhāvāpariniṣpannatvāt

etacca śūnyatādvayamahīnānadhikārthena nirvikalpakṣetrapariśuddhivaśitādvayāśrayatvena ca  phalabhūmitvāt
prativedhaparikarmabhedenāṣṭamyām | rūpaṇādilakṣaṇasya rūpādestallakṣaṇaśūnyatvāllakṣaṇaśūnyatā
| lakṣaṇavyavasthānasya sāmānyaviśeṣaprajñaptimātratvāt

atītādīnāṃ dharmāṇāmatītādiṣvadhvasvitaretaraviparyayānupalabhyatvenānupalambhaśūnyatā | adhvanāṃ
bhāvaprajñaptimātratvāt

etacca śūnyatādvayaṃ jñānavaśitāśrayatvena tathaivanavamyām | nāsti sāṃyogikasya dharmasya svabhāvaḥ
pratītyasamutpannatvāditi saṃyogasya tena śūnyatvādabhāvasvabhāvaśūnyatā sāmagrīmātraṃ
bhāva iti kṛtvā

bhāva syopādānaskandhalakṣaṇasya tena śūnyatvādbhāvaśūnyatārāśyartho hi skandhārtho rāśiścāpadārthatvānnopādānalakṣaṇasya
bhāvasya nimittaṃ bhavitumarhatīti kṛtvā

etacca śūnyatādvayaṃ karmavaśitāśrayatvena pūrvavaddaśamyām | abhāvasyāsaṃskṛtasya śūnyatādestena
śūnyatvādabhāvaśūnyatā vastudharmeṇāvaraṇādinā tatprajñapteḥ

svabhāvasya śūnyatākhyasyāryāṇāṃ jñānena darśanena vākṛtakatvāt svabhāvaśūnyatā | jñānadarśanasya
yathābhūtārthadyotakatvāt

utpādādvā tathāgatānāmanutpādādvā sthitaivaiṣā dharmāṇāṃ dharmateti pareṇa kartrā śūnyatvāt
parabhāvaśūnyatā | śūnyatādhiṣṭhāno hi puruṣavyāpāraḥ kevalaṃ vighātāyeti kṛtvā

etacca śūnyatātrayaṃ yathākramaṃ savāsanakleśāvaraṇāprahāṇāśrayatvena savāsanajñeyāvaraṇaprahāṇāśrayatvena
svayambhūtvārthena ca buddhabhūmau veditavyam | anayā tu diśā prakaraṇānāmānupūrvīvikalānāṃ
prakaraṇārtho vācyaḥ | "ye hi parapratiṣedhamukhena śūnyatāmeva kevalaṃ varṇayanti
| na tveṣāmabhisamayānupūrvī kācidastīti teṣāṃ prakaraṇārtha eva vācyo na mukhyaḥ
śāstrārtha ityanena śūnyatāprakaraṇānāṃ gatagantavyānupūrvīvaikalyāduddeśabhraṃśasambhava"ityāryavimuktisenaḥ
| kiṃ punaridaṃ nirvikalpakaṃ jñānamālambate śūnyatāmityeke | sarvadharmāṇāṃ
svabhāvaśūnyatālambanaṃ tadityapare | etadeva ca nyāyyam | yadyajjñānaṃ tattat sarvadharmasvabhāvaśūnyatālambanaṃ
tattvena | tadyathā svapne'śvādīnāṃ svabhāvaśūnyatālambanaṃ
jñānam | jñānañcedaṃ nirvikalpakaṃ vivādapadamārūḍhaṃ mana iti svabhāvahetuḥ |"apratyakṣopalambhasya
nārthadṛṣṭiḥ prasidhyati"|iti nāsiddho hetuḥ | sapakṣabhāvānna viruddhaḥ | sarvadharmāṇāṃ
tāttvikasvabhāvasya paścānnirākariṣyamāṇatvānnāpyanaikāntikaḥ | nanu ca yadālambyate
tannāsti | tadyathā dvicandrādi | sarvadharmasvabhāvaśūnyatāpi ceyamālambyamānā tathaiva
nāstīti sarvadharmāstitvamāpadyata iti cedadoṣa eṣaḥ | yasmānna devadattaprakhyasyābhāvasyāpavādāntasya
hantari yajñadattaprakhye svabhāve samāropānte tacchūnyatayā hate punaḥ
prādurbhāva iti | kiñcālambanaṃ tattvato'siddham |"saṃvṛtyā saṃvinniṣṭhā hi viṣayasthitiriti"viruddhamityevamādidoṣo'vācyaḥ
| śūnyatālambanapakṣe tu niḥsvabhāvagocaraṃ jñānaṃ śūnyatāyāśca
saṃskṛtatvaṃ prasajyate | yathākramaṃ jñānatacchūnyataryobhāvābhāvatvena parasparavyatirekāvyatirekavikalpāt
| ādarśādijñānabhedena tu punarbahuvaktavyajñānasambhāravyavasthānāmeṣā
dik prabhedaśca prasaṅgādabhihito na tvidānīmeva samastajñānasambhārādhigamaḥ
pariśiṣṭābhisamayakramanirdeśāt | evamanyatrāpīti veditavyam | jñānābhyāsavataḥ prajñāpariśuddhyā
samyaksamādhyādibhiḥ sattvārthakaraṇāt puṇyamiti puṇyasambhāraḥ | kṛtapuṇyajñānābhyāsasya
vastuparīkṣāmārgādau yatna iti mārgasambhāraḥ | mārgānvitasyākāro mukhaṃ sarvadharmāṇāmādyanutpannatvādityādinā
tena tenākṣaravicitrīkāreṇānalpakalpadharmadeśanāhetoḥ smṛteraparyupayogāt
smṛtirhi granthārthadhāraṇena dhārayatīti kṛtvā dhāraṇīsambhāra iti | etaccopāyakauśalasambhārādipañcakaṃ
pañcaviṃśatisāhasrikāyāmapi mahāyānaśabdena vistarato nirdiṣṭamiti
na sandehaḥ kāryaḥ | prāptadhāraṇīkasyottarottarādhigamapratiṣṭhāyogena tajjaguṇādhārayogena
cādhigamāvasthāviśeṣā bhūmaya iti bhūmisambhāraṃ pratipādayitum | yadapi subhūte
evaṃ vadasi kathaṃ vā tatsamprasthito veditavya ityādi codyavacanaṃ sambandhārthamuccāryottarārthamāha
| pāramitābhiḥ samprasthita iti | daśabhūmisaṅgṛhītābhirdaśabhiratiriktatarābhirdānādipāramitābhiḥ
krameṇa samyak samprasthita iti phalanirdeśādbhūmisambhāraḥ kathitaḥ
| etaduktam | tatra yadā nirātmānaḥ sarvadharmā iti | bhāvanayā niraṃśatvāt |sarvātmanā
dharmadhātoḥ prativedhe'pi niścayotpādanāpekṣayā sarvatragārthena prativedhāt sarvadharmaniḥsvabhāvatāsākṣātkāri
sphuṭataraṃ jñānamutpadyate | tadā bodhisattvaḥ samyaktvanyāmāvakrāntito
darśanamārgaṃ pratilabhate | atra ca rāgapratidhamānāvidyāvicikitsāḥ satkāyāntagrāhamithyādṛṣṭiparāmarśaśīlavrataparāmarśāśca
kāmadhātau catuḥsatyabhedena catvāriṃśadbhavantyevaṃrūpārūpyadhātau
ta eva catuḥsatyadarśanaprahatavyāṣṭaprakārapratighavarjitā dvāsaptatiḥ
| samudāyena dvādaśottaraṃ kleśaśataṃ darśanapraheyaṃ prahīyate | satyānāmekābhisamayādataḥ
pramuditāyā bhūmeḥ prathamaḥ kṣaṇo darśanamārgaḥ | tato'nye dvitīyādayaḥ kṣaṇā yāvadvajjopāmākhya
ānantaryamārgo yasmādanantaraṃ samantaprabhā buddhabhūmiravāpyate | sarvo'sāvagrārthenetyādinā
dharmadhātoḥ prativedhādbhāvanāmārgo'bhidhīyate | tatra ca ṣoḍaśakleśā
yathāsambhavaṃ krameṇa prahīyante | tadyathā rāgo dveṣo māno'vidyā satkāyadṛṣṭirantagrāhadṛṣṭiśceti
kāmāvacarāḥ ṣaṭ | rūpārūpyāvacarāsta eva daśa dveṣavarjitā iti darśanabhāvanāmārge
parikarmadharmabhedena pramuditādidaśabhūmivyavasthānam | tatra ca yadbhūmerye parikarmabhūtā
dharmā yāvanna paripūryante tāvattadbhūmiḥ | paripūrau tu bhūmyantaraṃ veditavyam |
tatreme parikarmabhūtā dharmāḥ pañcaviṃśatisāhasrikāyāṃ nirdiṣṭāḥ | tadyathā sarvakuśalamūlasamudānayanaṃ
,sattvārthe mahāyānadharmaparigrahaḥ | caturapramāṇabhinirharaṇam | nirvikalpaprayogena
sarvasvaparityāgaḥ | kalyāṇamitrārāgaṇam | śrāvakayānādinirapekṣatayā'śeṣasaddharmālambanaparyeṣṭiḥ
| sadā gṛhavāsānabhiratiḥ | sarvathānuttarabuddhakāyamanasikārāvirahaḥ
| yathāvatsūtrādidharmaprakāśanam | pratijñātārthaniṣpattiścetyebhirdaśabhirdharmaiḥ
sarvathotpādyamānatvāt parikarmabhiḥ kāraṇaviśeṣaiḥ svabhāvānupalambhatayā kṛtaviśeṣalakṣaṇaparikarmabhireva
prathamā'pūrvadharmatattvādhigamena pramodalābhāt pramuditā bhūmiḥ prāpyate
|tathācoktam |labhyate prathamā bhūmirdaśadhā parikarmaṇā |āśayo hitavastutvaṃ sattveṣu
samacittatā

tyāgaḥ sevā ca mitrāṇāṃ saddharmālambanaiṣiṇā |sadā naiṣkramyacittatvaṃ buddhakāyagatā spṛhā

dharmasya deśanā satyaṃ daśamaṃ vākyamiṣyate |jñeyañca parikarmaiṣāṃ svabhāvānupalambhataḥ

itisarvathā pariśuddhaṃ śrāvakapratyekabuddhamanaskāraparivarjitaṃ kuśaladharmasaṅgrāhakaṃ sattvārthakriyāsaṃvaraśīlam
| parakṛtopakārasyāvipraṇāśanam | sattvānāmantike'vyāpādādicittatā
| sattvaparipācanādāvavipratisāraḥ | ekasattvasyāpi kṛtaśo dīrghakālaṃ narakādivāsotsāhaḥ
| sarvajananamratā | gurūṇāmantike tadvacanānuṣṭhānena śāstṛsañjñā | ananyakarmaṇo dānādipāramitāsūdyogaparyeṣṭiścetyevaṃ
parikarmaṇā pūrvavat | kṛtaparikarmaviśeṣeṇāṣṭaprakāradharmeṇa
dvitīyā sarvadauḥśīlyamalāpagamādvimalā bhūmiradhigamyatetathācoktam |śīlaṃ kṛtajñatā
kṣāntiḥ prāmodyaṃ mahatī kṛpā |gauravaṃ guruśuśrūṣā vīryaṃ dānādike'ṣṭamam

iti |sarvabuddhabhāṣitadharmadhāraṇābhiprāyaḥ | kuśalamūlādinirapekṣatayā saddharmaprakāśanam
| buddhakṣetrapariśodhanakaradharmāṇāṃ tatraiva pariṇāmanā | sattvārthakaraṇāya na jātu
citkhedāpattiḥ | śrāvakapratyekabuddhamanaskārādibhiḥ svaparāpekṣayā lajjā cetyevaṃ pañcadhāparikarmaṇā
| pūrvavat kṛtā na ca budhyamānasvabhāvaparikarmaṇā tṛtīyā lokottarajñānāvabhāsakaraṇāt
prabhākarī bhūmiravabudhyate |tathācoktam |atṛptatā śrute dānaṃ dharmasya ca nirāmiṣam
|buddhakṣetrasya saṃśuddhiḥ saṃsārāparikheditā

hrīrapatrāpyamityetat pañcadhā mananātmakam | itiśrāvakādimanaskāravivekaḥ | upalambhayogenāprāptabodherapyanicchā
| prāptenāpi praṇītavastunā'mananatā | gambhīradharmakṣāntinidhyānādyaparityāgaḥ
| sarvaśikṣāṇāmaparityajanam | kāmacittasyānutpādaḥ | sarvadharmāṇāmanabhisaṃskāraḥ
| svaśarīrādyagrahaṇatā | kuśaladharmālambanacittāsaṅkocaḥ | sarvavastvamanasikāraścetyevaṃ
parikarmaṇā | pūrvavaddaśaprakāreṇa caturthī sakalakleśendhanadahanajvālayopetatvādarciṣmatī
bhūmirabhiruhyate |tathācoktam |vanāsā'lpecchatā tuṣṭirdhūtasaṃlekhasevanam

śikṣāyā aparityāgaḥ kāmānāṃ vijugupsanam |nirvitsarvāstisantyāgo'valīnatvānapekṣate

itilābhādyarthaṃ gṛhipravrajitaiḥ saṃvāsaḥ | śrāddhakulānupadarśanam | janākīrṇanagarādi | svapraśaṃsanaparanindane
| daśākuśalakarmapathāḥ | śrutādyabhimānaḥ parāpraṇamanam | kuśalākuśalaviparītābhiniveśaḥ
| satkāyadṛṣṭyādimatiḥ | sarvarāgādikleśābhimukhīkaraṇaṃ cetyevaṃlakṣaṇān
daśadharmān bodhinibandhakatvena vivarjayannarthādākṣiptaviparyayadharmeṇa daśaprakāraparikarmaṇā
pūrvavat pañcamī suṣṭhu duḥkhena jīyata iti sudurjayā bhūmirākramyate |tathācoktam
|saṃstavaṃ kulamātsaryaṃ sthānaṃ saṅgaṇikāvaham |ātmotkarṣaparāvajñe karmamārgān
daśāśubhān

mānaṃ stambhaṃ viparyāsaṃ vimatiṃ kleśamarṣaṇam |vivarjayam samāpnoti daśaitān pañcamīṃ bhuvam

itidānādiṣaṭpāramitāparipūraṇena śrāvakapratyekabuddhābhilāṣasya svabhāvānupalambhottrāsacittasya
ca yācakajanaprārthanāsaṅkocacittasya svarasapravṛttasarvārthatyāgadaurmanasyasya dāridyādarthijanapratikṣepacittasya
varjanenetyevaṃ dvādaśabhiḥ parikarmabhiḥ pūrvavat ṣaṣṭhī
sarvabuddhadharmābhimukhī bhūmirājñāyate |tathācoktam |dānaśīlakṣamāvīryadhyānaprajñāprapūraṇāt
|śiṣyakhaṅgaspṛhātrāsacetasāṃ parivarjakaḥ

yācito'navalīnaśca sarvatyāge'pyadurmanāḥ |kṛśo'pi nārthināṃ kṣeptā ṣaṣṭhīṃ bhūmiṃ samaśnute

itiśūnyatā'nimittā'praṇihitatrivimokṣamukhajñānādyathākramamātmasattvajīvagrahābhāvaḥ | trimaṇḍalaviśuddhadaśakuśalakarmapathaparipūryādhimokṣādekapudgalagrahavarjanam
| duḥkhārtta sarvajanālambanakṛpāprativedhāducchedagrahāyogaḥ
| buddhakṣetraparipūrimupādāya sarvavastvanupalambhācchāścatagrahavinivṛttiḥ
| sarvadharmasamatāvagamānnimittagrahānupapattiḥ | mahāyānatvenaikayānāvabodhāddhetugrahatyāgaḥ
| nāmarūpādyanutpādaparijñānāt skandhagrahaviyogaḥ
| gambhīradharmanidhyānakṣāntyavagamāt dhātugrahocchedaḥ | sarvadharmāṇāṃ mahāyānopāyamukhena
prakāśanādāyatanagrahaviśleṣaḥ | sarvakalpanocchedātraidhātukapratiṣṭhānagrahavicchedaḥ
| nimittodgrahaṇasatkāyādidṛṣṭirāgādikleśavarjanāt saktigrahavirahaḥ | śamathabhāvanābalādālīnacittagrahavivekaḥ
| prajñākauśalyādbuddhadṛṣṭiniśrayārūpatā | dharmanairātmyabhāvanācittopaśamāddharmadṛṣṭiniśrayāsvabhāvatā
| ubhayasatyāśritarūpādyapratighātajñānodayāt
saṅghadṛṣṭi niśrayānudayaḥ |abhiniveśāsthānajñānalābhācchīladṛṣṭiniśrayābhavanam | samyagdharmapravicayārthaṃ
yatheṣṭasamakālasarvabuddhakṣetragamanācchūnyatāvivādagrahāprasavaḥ |
upalambhābhiniviṣṭasattvadhātūttāraṇāya yathānurūpaṃ sarvatra svātmabhāvadarśanācchūnyatāvirodhodbhāvanāgrahotsṛṣṭiścetyevaṃ
viṃśatiprakāreṇa parikarmadharmeṇa pūrvavat kṛtaviśeṣalakṣaṇaparikarmaṇā'dhigatena
yathoktaviṃśatiprakāradharmakalaṅkāpagamāt saptamau samyaganābhogamārgopasargāt
suṣṭhu dūraṅgatatvāddūraṅgamā bhūmiḥ samīyate | tathā ca heyamadhikṛtyoktam
|ātmasattvagraho jīvapudgalocchedaśāśvataḥ |nimittahetvoḥ skandheṣu dhātuṣṭhāyataneṣu
ca

traidhātuke pratiṣṭhānaṃ saktirālīnacittatā |ratnatritayaśīleṣu tadṛṣṭyabhiniveśitā

śūnyatāyāṃ vivādaśca tadvirodhaśca viṃśatiḥ |kalaṅkā yasya vicchinnāḥ saptamīmetyasau bhuvam

ititathācopādeyamadhikṛtyoktam |trivimokṣamukhajñānaṃ trimaṇḍalaviśuddhatā |karuṇāmananā dharmasamataikanayajñatā

anutpādakṣamājñānaṃ dharmāṇāmekadheraṇā |kalpanāyāḥ samudghātaḥ sañjñādṛkkleśavarjanam | |94||śamathasya
ca nidhyaptiḥ kauśalañca vidarśane |cittasya dāntatā jñānaṃ sarvatrāpratighāti
ca

sakterabhūmiryatrecchaṃ kṣetrāntaragatiḥ samam |sarvatra svātmabhāvasya darśanañceti viṃśatiḥ

itiyathāvatsarvasattvacittacaritajñānam | nānālokadhātau  sattvārthamṛddhyabhijñābhiḥ krīḍanam
| ādhārabuddhakṣetrasuvarṇādibhāvapariṇāmaḥ | sarvākāradharmaparīkṣaṇārthaṃ tathāgatārāgaṇam
| divyacakṣuṣo niṣpattiḥ | ādheyabuddhakṣetrasattvapariśodhanam | sarvatra māyopamatāvasthānam
| sattvārthadarśanādbuddhipūrvakajanmagrahaṇañcetyevamaṣṭaprakāradharmeṇa parikarmaṇā
pūrvavadaṣṭamīnimittābhogāprakampyatvādacalā bhūmiranubhūyate |tathācoktam |sarvasattvamanojñānamabhijñā
krīḍane śubhā |buddhakṣetrasya niṣpattirbuddhasevāparīkṣaṇe

akṣajñānaṃ jinakṣetraśuddhirmāyopamā sthitiḥ |mañcintya ca bhavādānamidaṃ karmāṣṭadhoditam |

itianantapraṇidhānam | devādisarvasattvarutajñānam | nadyuṣamitākṣayapratibhānam | sarvajanapraśastagarbhāvakramaṇam
| rājādisthānam | ādityādyanvayaḥ | mātrādisambandhajñātiḥ | svavidheyaparivāraḥ
| śakrādyabhinanditotpādaḥ buddhādisañcodananiṣkramaṇam | cintāmaṇisadṛśāśvatthavṛkṣādiḥ
| sarvabuddhadharmasvabhāvaguṇaparipūraṇañcetyevaṃ sampattilakṣaṇairdvādaśabhiḥ
parikarmabhiḥ pūrvavatkṛtaparikarmaviśeṣairnavamī dharmadeśanākauśalato'navadyatvāt sādhumatī
bhūmiḥ sākṣātkriyate | tathācoktam |praṇidhānānyanantāni devādīnāṃ rutajñatā |nadīva
pratibhānānāṃ garbhāvakrāntiruttamā

kulajātyośca gotrasya parivārasya janmanaḥ |naiṣkramya bodhivṛkṣāṇāṃ guṇapūre svasampadaḥ

itigotrabhūmiḥ śrāvakādigotrasyāṣṭamakabhūmiḥ prathamaphalapratipannakasya | darśanabhūmiḥ śrotaāpannasya
| tanubhūmiḥ sakṛdāgāminaḥ | vītarāgabhūmiranāgāminaḥ | kṛtāvikalpabhūmirarhataḥ
| viśeṣavacanābhāvena śrāvakabhūmiḥ pratipannakatrayasya | pratyekabuddhabhūmiḥ pratyekabuddhānām
| bodhisattvabhūmiśca yathoktā bodhisattvānāṃ navavidhetyevaṃ navabhūmīratikramya
daśamyāṃ punaḥ bhūmau bodhisattvo buddha eva vaktavyo na ca samyaksaṃbuddha iti | pañcaviṃśatisāhasrikāyāṃ
vacanādyatra buddhabhūmau yena karmavaśitāśrayatvādinā jñānenāvatiṣṭhate,sā
tena prāpyā daśamī dharmāmbupravarṣaṇāddharmameghā bodhisattvabhūmiḥ |tathācoktam
|navabhūmīratikramya buddhabhūmau pratiṣṭhate |yena jñānena sā jñeyā daśamī bodhisattvabhūḥ

itivistareṇa tu nirdiṣṭo bhūmisambhāraḥ pañcaviṃśatisāhasrikāyāṃ grāhyo granthavistaraprācuryānmayeha
na vistārita ityalaṃ prasaṅgena | darśanabhāvanāmārgātmaka eva bhūmisambhāra iti
tadanantaraṃ tasya vipakṣaprahāṇāvasthābhedena pratipakṣasambhāratvaṃ pratipādayituṃ tṛtīyādipraśnaparihāradvāreṇāha
| traidhātukādityādi | tatrādau vastumātrapratipakṣādhiṣṭhānagrāhyavikalpadvayasya
dravyapudgalaprajñaptipuruṣādhiṣṭhānagrāhakavikalpadvayasya ca | darśanamārge
prahāṇādvipakṣabhedena tatpratipakṣāvasthā'dhigamādyathākramaṃ caturvidhapratipakṣasambhārapratipādanaparaṃ
traidhātukānniryāsyatītyādi vākyacatuṣṭayaṃ saṃvṛtisatyāśrayeṇa
yojyam | tadanu bhāvanāmārge vastumātrapratipakṣākārādhiṣṭhānadvividhagrāhyakavikalpasya
| dravyapudgalaprajñaptipuruṣādhiṣṭhānadvividhagrāhakavikalpasya ca prahāṇādvipakṣabhedena
tatpratipakṣāvasthādhigamādaparaṃ caturvidhapratipakṣasambhāraṃ yathāsaṅkhyaṃ paramārthasatyāśrayaṇoktaṃ
kriyāpratiṣedhātpratipādayannāha | apitvityādi | sthānapratiṣedhameva spaṣṭayati
| api tu sthāsyati sarvajñatāyāmasthānayogeneti | tatra sthānaṃ vastūpalambhaḥ karaṇādibhiḥ
pratiṣṭhānaṃ cetasastatpratiṣedhādasthānam | atra vicāryate | yadi tāvat sthānābhāvo'sthānamevaṃ
satyabhāvatvāt pratipakṣo na yujyate | atha yanna sthānaṃ tathā cakṣurādiṣvapyatiprasaṅga
iti | yathānabhiniveśo vyākhyātastathedānīmapi nayo draṣṭavya iti na pratanyate
| traikālikavastupratiṣedhānna niryāta ityādyabhidhānam | bhūtārthābhyāsena niryāṇāt
kathamevamiti | tatkasya hetorityāśaṅkyāha | yaścetyādi | ubhāviti | yo bodhisattvo yena
ca mārgeṇa niryāyāt tauvetau tattvenopasaṃharannāha | evamityādi | saṃvṛtyā tvastīti bhāvaḥ
|tathācoktam |pratipakṣo'ṣṭadhā jñeyo darśanābhyāsamārgayoḥ |grāhyagrāhakavikalpānāmaṣṭānāmupaśāntaye

itiyathoktānupūrvyā saṃvṛtiparamārthasatyānatikrameṇa samastamahāyānānuṣṭhānena saṃhriyate |
samudāgamabhāvena mahābodhirebhiḥ karuṇādibhiriti karuṇādayaḥ sambhārā iti saptadaśaprakārā
sambhārapratiprattiḥ | sambhṛtasambhārasyaivamajitajayaprāptyā niryāṇamiti niryāṇapratipattiścaturthā
vaktavyā | sā punarviṣayabhedenāṣṭadhetyādau prādhānyāduddeśaniryāṇam | tatpunaḥ
sarvasattvāgratācittamahattvaniryāṇam | prahāṇamahattvaniryāṇam | adhigamamahattvaniryāṇañceti
trividham | atastrividhoddeśaniryāṇamadhikṛtyāha | mahāyānamityādi |ālambanamahattvañca
pratipattyordvayostathā |jñānasya vīryārambhasya upāyakauśalasya ca ||udāgamamahattvañca
mahattvaṃ buddhakarmaṇaḥ |etanmahattvayogāddhi mahāyānaṃ nirucyate ||itisaptavidhamahattvayogānmahāyānaṃ
saphalo bodhisattvamārgaḥ lokaprasiddhamātrasyaivāyathārthābhisambodhiphalaṃ
mahāyānam | tasyaiva bandhatvāditarathā hi mahāyānasya pratipakṣabhāvanāvaiyarthyaṃ
syāt | ato'bhūtaparikalpamātratvādvitathaprakhyātirūpaṃ sadevamānuṣāsuraṃ lokaṃ tatpratipakṣatvenāsatyārthatayā
svarūpaparijñānādabhibhavādyasmānniścayena gantavyaṃ sthānaṃ sarvasattvāgratādimahattvaṃ
yāsyatīti tasmānmahāyānamucyata iti vākyārthaḥ | samatādhigamamantareṇoddeśaniryāṇāsambhava
iti | tadanantaraṃ samatāniryāṇaṃ darśayitumāha | ākāśetyādi |
ākāśamiva samatayā śūnyatayā sakalajñeyamaṇḍalavyāpinirmalajñānatvānmahattadyānam | sattvārthamantareṇa
puṇyopacayābhāvānna samatāvagamanaṃ samyagiti tadanu  sattvārthaniryāṇamāha
| yathetyādinā | mahāyāne sattvānāmavakāśa iti vacanāttena mahāyānena teṣāmartho niryātavya
ityāveditamanyathā'rthakriyāśūnyatvenāvakāśānupapatteḥ | anenetyādyupasaṃhāraḥ | paryāyeṇārthāntareṇānena
| ābhoge satyavikalasattvārtho naniṣpadyata ityato'nantaramanābhoganiryāṇaṃ
vaktumāha | naivāsyetyādi | āgamo'tītāt  nirgamo'nāgate,  sthānaṃ vartamāne | āgamādyabhāvādayatnasiddhaṃ
niryāṇamiti bhāvaḥ | śāśvatocchedarahitāvasthādhigamaṃ vinā'nābhoganiryāṇaṃ
na bhavatītyato'nantaramatyantaniryāṇa darśayitumāha | evamasyetyādi | evamiti vakṣyamāṇakrameṇa
| pūrvāntaḥ śāśvataḥ | ucchedo'parāntaḥ tadvinirmukto'nyo'pi nāstītyāha | nāpi
madhya iti | evamiti yaduktaṃ tatkathayannāha | tryadhvetyādi | yasmāt prakṛtiparinirvṛtatvena
sarvadharmāṇāṃ tryadhvaśūnyaṃ tadyānaṃ tasmānmahāyānatvena pūrvāntatvādyabhāva iti
vākyārthaḥ | dharmatā'viruddhārthakathanāt sādhukāramāvedayannāha | sādhvityādi | upasaṃharannāha|
evamityādi| atyantaniryāṇamapi yānatrayaprativiśiṣṭāvasthāprāptiṃ vinā na sampadyata
ityato'nantaraṃ prāptiniryāṇamāha | atra śikṣitvetyādinā | atreti  mahāyāne | sarvajñatā
yānatrayātmikā sarvāryapudgalādhigamahetutvajñāpanārthamanuprāptetyabhidhānam | śabdānyathātvajanitavibhramādāryapūrṇo'yamityāha
| prajñāpāramitāyāḥ kṛtaśaḥ prayojanena pratibhātu
ta ityādinā prārambha evādhīṣṭo nityasamanvāhāramantareṇa jñānadarśanāsambhavādanyathāpi
syādityāryasubhūtirāha | nā'haṃ bhagavannityādi | vyatikramyetyullaṃdhya tathāgatādhiṣṭhitasya
viparītadeśanānupapattyā no hīdamityādyāha | anulometi | anukūlaṃ prajñāpāramitārthasya
mahāyānasvabhāvatvāditi bhāvaḥ | sarvākāragambhīradharmadeśanāśaktimātmano'paśyannāha
| buddhānubhāvādbhagavanniti | tacca prāptiniryāṇaṃ prāpyaprāpakatadubhayasambandhapratiṣedhalakṣaṇam
| ataḥ prāpyapratiṣedhamadhikṛtyāha | api tvityādi | api tuśabdaḥ kramārthaḥ
| ādyāditvena saptamyantāttasiḥ | pūrvāntata ityādau jñeyaḥ | nopaitīti bodhisattvaṃ kañcit
prāpyaṃ rūpādisvabhāvamiti śeṣaḥ | tasyaiva prāpyasya bodhisattvasyāvidyamānatvāditi bhāvaḥ
| nanu rūpādipratibhāso bodhisattvaḥ kathamavidyamāna iti tatkasya hetorityāśaṅkyāha |
rūpāparyantatayetyādi |"dharmadhātuvinirmukto yasmāddharmo na vidyate"|iti nyāyāddharmadhātuvattatsvabhāvībhūtānāṃ
yasmādrūpādīnāmaparyantatayā bodhisattvāparyantatā tasmādbodhisattvaṃ
nopaitīti bhāvaḥ | prāpakapratiṣedhamadhikṛtyāha | rūpamityādi | rūpādīnāṃ nyāyenāsattvāttadātmakaprāpakabodhisattvopalambhābhāva
iti bhāvaḥ | yadyevamanupalambhastarhi tattvamityāha
idamityādi | idamapi nopaitītyapi na vidyate | nirviṣayasya naño'prayogādato vastuto'sattvānnopalabhyate
| sāmānyena nirdiśyaivamātmānamadhikṛtyāha | evaṃ bhagavannityādi
| evamiti prāpyaprāpakapratiṣedhena "dve hyamū sarvate vastusarvatā | ākārasarvatā ce"ti nyāyāt
| tatra sarveṇeti skandhādivasturūpeṇa | sarvamiti bāhyādhyātmikavastusvabhāvam | sarvatheti
adhyātmaśūnyatādibhirākāraprakāraiḥ | punaḥ sarvamiti vyastasamastaprakāram | bodhisattvadharmamiti
| bodhisattva eva prāpyaprāpakalakṣaṇo dharmo rūpādisvabhāvastamanupalabhamānaḥ
san | tadubhayasambandhapratiṣedhamāha | prajñetyādinā | sākāranirākārajñānābhyāṃ
yathāsaṅkhyaṃ na samanupaśyāmi nopalabhe | pratyakṣānumānābhyāṃ vā tatpratipādanārthamevāha
| sarvajñatāmiti | upasaṃharannāha | so'hamityādi | katamaṃ prāpakaṃ bodhisattvaṃ katamena
prāpyāpāyamukhena katamasmin sambandhe sarvākārajñatālakṣaṇe kiṃśabdasya kṣepābhidhāyitvāt
| naiva kañcit kenacit kvacidityarthaḥ | kuto yasmāt buddha ityādi | prāpyo'tra buddhaśabdenoktaḥ
| prāpakasambandhasyottarapadadvayenābhidhānādyato yadeva prakrāntaṃ tadevopasaṃhriyate
| yathāvastuśabdaprayogeṇa saṃjñāmātrasadbhāvāt satyaṃ vastu syādityāha | taccetyādi
|nārthaśabdaviśeṣasya vācyavācakateṣyate |tasya pūrvasadṛṣṭatvāt sāmānyaṃ tūpadekṣyate
|iti nyāyādyathāvastu tannāmadheyamanabhinirvṛttatvānnātpannam | kimivetyāha | yathā ātmeti
| tadeva kathayati | ātmetyādinā | arthakriyā'samarthatvāt kharaviṣāṇavattasya saṃvṛtyāpyanabhinirvṛttatvenātyantatayā
nāstyātmā | atha cātmeti vyapadeśaḥ | yadyevaṃ nyāyenāsvabhāvatve
sarvadharmāṇāṃ katamattadrūpamityāśaṃkyāha | yadityādi | yasmādanabhinirvṛttaṃ tasmādgrāhyagrāhakabhāvavigataṃ
tattvena tadavicāraikamanoharaṃ saṃvṛtyā rūpam | evaṃ grāhyagrāhakabhāvenānabhinirvṛttistarhi
pāramārthiko dharma ityāha | evamityādi nyāyenaiṣāṃ sarvadharmāṇāmasvabhāvatā
yā saivānabhinirvṛttiryā cānabhinirvṛttiḥ svarūpadhāraṇavaikalyānna
te dharmāḥ | prasādhitamarthaṃ nigamayannāha | tadityādi | tattasmāt kiṃśabdasya kṣepābhidhāyitvānnaivetyarthaḥ
| abhinirvṛttistahi dharma ityāha | na cānyatretyādi | sarvavastuno'bhinivṛttepratiṣiddhatvādanabhinirvṛttito'nyatrāpi
nirvṛttau dharmo naivopalabhyate | sarvadharmāḥ
prajñāpāramitāmārgasvabhāvāḥ | buddhadharmāḥ prāpyalakṣaṇāḥ | bodhisattvadharmāḥ
prāpakabodhisattvaprajñaptinibandhanā rūpādayaḥ | yo vā'nyaḥ kaścit sāmānyadharmo bodhyarthaṃ
caret sa naivopalabhyata iti vibhaktivipariṇāmena sambandhaḥ | kaḥ punarevaṃ prajñāpāramitāyāmabhiyukta
ityāha | sa cedityādi | caratyasamāhitajñānena,bhāvayati samāhitena | upaparīkṣate
yuktyā vyavasthāpayati | smaraṇapratyaye'vasthāpanādupanidhyāyati | nanu rūpādyupalambhena
kathaṃ prajñāpāramitāmupaparīkṣata iti | tat kasya hetorityāśaṅkyāha | yasminnityādi
| yasmādyasmin kāle rūpādīnimāndharmān prajñāpāramitāyāṃ tannimittaṃ vyupaparīkṣate
naiḥsvabhāvyākāreṇa tasmāttasmin kāle na rūpamupaiti na pratipadyate | ato nopagacchati
na svīkaroti | yato notpādaṃ na nirodhaṃ vā samanupaśyati | utpādavyayanirmuktasyānyasyāsattvāditi
bhāvaḥ | na tvaikātmye'nutpādānirodhopalambha eva rūpopalambho'taḥ kathaṃ na rūpamupaitīti
tatkasya hetorityāśaṅkyāha | tathāhītyādi | yasmādyāvanutpādāvyayau na tau rūpaṃ
saṃvṛtyā rūpasyaiva pratibhāsanāt | tatra bhāva eva kṣaṇastithidharmā nāśo vyayastatpratiṣedhādavyayaḥ
| yataḥ saṃvṛtyā nānātvamiti | tasmādanutpādāvyayau rūpaṃ ca paramārthato'nutpādāvyayasyaiva
sthiteradvayamanutpādādyekarūpametat | yato'dvaidhīkāramapagatadvidhābhāvakārakapramāṇam
| yadyevaṃ kathaṃ punā rūpavyapadeśa ityāha | yatpunarityādi | advayasya nyāyenānutpādādirūpasyaiṣā
rūpamityudbhāvanā saṃvṛtyā gaṇanā saṃjñā kṛtā saṅketitā | sarvākārajñatā'dhigamena
vinā na prāptiniryāṇamiti tadanu sarvākārajñatāniryāṇaṃ darśayitumāha evaṃ
bhagavannityādi | evaṃ sarvākāramiti sambandhaḥ | prajñāpāramitāyāṃ sarvākārajñatāyāṃ
niryātumiti śeṣaḥ | sarvākāraṃ naiḥsvabhāvyādyākāraṃ kriyāviśeṣaṇametat | sarvadharmān rūpādīn
vyupaparīkṣamāṇastasmin samaye'bhisamayakāle na rūpamupaitītyādiprasaṅgāntareṇa punarāvartitamiti
na punaruktatādoṣaḥ | evaṃ sati sattvārthaduḥkhacaryādyanupapattirityabhiprāyavānāha
| tena hītyādi | yato rūpādyanutpādāvyayayoradvayatvaṃ tasmāt kāraṇāt | yathābhāṣitasya
na rūpamupaitītyādivacanasyārthamājānāmi | tathā bodhisattvo'pyanutpādastasyāpi rūpādisvabhāvatvāt
| bhavatvevamityabhyupagame doṣārthamāha | yadi cetyādi | kiṃśabdaḥ kṣepe'nutpādaviruddhatvānnaiva
caratītyarthaḥ | yāni duḥkhāni sattvānāṃ kṛtaśaḥ prayojanena pratyanubhavitumutsahate
| kimarthaṃ vā tāni naivetyarthaḥ | sattvādyabhāvāditi bhāvaḥ | nāhamityādinottaramāha
| evaṃ manyate | yadi bodhisattvo'nutpādaḥ | paramārthato naiva duṣkaracaryāṃ
caratītyāpadyate | tadā tattvena caryānupapatteḥ siddhasādhyatā | atha saṃvṛtyā tadā
nānutpādastarhi bodhisattvastasyotpādapratipādanāttatkathaṃ caryāviruddheti | saṃvṛtyāpi duṣkaracaryā
kathaṃ caryata ityapi na mantavyamityāha | nāpītyādi | duṣkarasaṃjñayā caratītyatra
duṣkaracaryāmiti śeṣaḥ | nanu śirodānādiduṣkaracaryāṃ bodhisattvā eva kurvantīti kathaṃ
na duṣkarasaṃjñeti | tatkasya hetorityāśaṅkyāha | nahītyādi | yasmādduṣkarasaṃjñāṃ janayitvā
na śakyaḥ sattvānāmarthaḥ kartuṃ samyakcaryā'niṣpatterato yo duṣkarasaṃjñāṃ dānādicaryāsu
karoti sa sattvārthākaraṇena bodhisattvo na bhavatīti bhāvaḥ | kathaṃ tarhi śakyate
ityāha | api tvityādi | dānādiṣu mātsaryādyabhāvena sukarasaṃjñāṃ sukhasaṃjñāṃ tathā sattvānāmantike
sāmānyena mātrādisaṃjñāviśeṣeṇa vā strīpuruṣeṣu vayasā vṛddhanyūnapramāṇeṣu yathāsambhavaṃ
mātrādisaṃjñāṃ kṛtvā yadi bodhisattvaścaryāṃ carati tadārthaḥ śakyate kartumiti
bhāvaḥ | tadevopasaṃharannāha | tasmādityādi | yāvadityanena samānavayaḥ pramāṇeṣu strīpuruṣeṣu
bhrātṛbhaginīsaṃjñāparigrahaḥ | kathamātmasaṃjñotpādayitavyetyāha | yathetyādi |
āhitāhaṃmānatvena svasantāna evātmā | sarvaduḥkhebhyaḥ saṃskārādiduḥkhebhyo mocayitavyo'panetavyaḥ
| prakārāntaramapyāha | evañcetyādi | na parityaktavyā mahākaruṇāśayaprayogeṇa parimocayitavyāstathābhūtakāryasampādanataḥ
| cittapradopo dveṣo notpādayitavyaḥ | kadetyāha
| antaśa ityādi | antaśaḥ paryavasāne śataśo'pi svakāyena chidyamānena tairevetyadhyāhārya
parārthako'tiśayaḥ syāt | tadeva nigamayannāha | evaṃ hītyādi | evañcito'nantaroktacittaḥ
| cariṣyati dānādicaryām | vihariṣyati caturṣvapīryāpatheṣu | evaṃ saṃvṛtisatyāśrayeṇa caryāyā
yā na duṣkarasaṃjñeti pratipādya paramārthasatyāśrayeṇa pratipādayannāha | punaraparamityādi
| sarveṇa pratyakṣādipramāṇena sarvaṃ vyāpītaradvā rūpam | sarvathā sattvajīvādiprasiddhiprakāraiḥ
punaḥ sarvamiti kartṛtvādirūpam | ekānekasvabhāvavaidhūryādyathātmā na
vidyate | ata eva nopalabhyate | tathā sarvadharmāḥ | tadeva kathayannāha | evamityādi dharmeṣu
tu sarveṇa svalakṣaṇādirūpeṇa sarvaṃ vākyādikaṃ sarvathā kliṣṭatvādiprakāreṇa sarvaṃ
sarvaprakāram | ato gatyantarā bhāvānmāyāpuruṣeṇa vā caritavyam | tatra ca kathaṃ duṣkaracaryeti
bhāvaḥ | evamanutpāde'tiprasaṅgaṃ parihṛtyābhyupagamamāha | yadapītyādinā | evamevaitat
paramārtheneti bhāvaḥ | bodhisattvo'nutpāda iti vacanāt | prādeśikī śūnyatetyāha | kiṃ
punarityādi | bodhisattvakarakā dharmā mārgajñatādisvabhāvā bodhisattvadharmā apyanutpādaḥ
| nyāyasya tulyatvāt | tadevāha | bodhisattvetyādinā | yadeva pṛṣṭaṃ tadeva parihartavyamanyathā'śrotṛsaṃskārakaṃ
vākyam | ataḥ prādeśikaśūnyatvaparihārārthamutāho sarvajñatāpītyādinottarottarapraśnaparihāreṇa
śūnyatāyāḥ sarvaviṣayatvamāha | tatra sarvajñatā buddhatvam
| buddhakarakā dharmāḥ sarvākārajñatālakṣaṇāḥ dharmāḥ | anutpannāryamārgo bālaḥ pṛthagjanaḥ
| tannibandhanā rāgādayo dharmāḥ pṛthagjanadharmāḥ | krameṇaivaṃ sarvadharmānutpādābhyupagamaṃ
kārayitvā doṣamāpādayannāha | yadyāyuṣmannityādi | nanuśabdo'kṣamāyām | anuprāptaiva
sarvajñatā'yatneneti śeṣaḥ | kvacidayatneneti pāṭhaḥ spaṣṭa eva | etaduktam | "satkṛtya
nirantaradīrghakālabhāvanayā'nutpādādhigamena buddhatvamanuprāptavyam | yadi punaḥ sarva
eva dharmo'nutpannastadā'yatnena sarvākārajñatā'nuprāptaiva tataśca muktāḥ syuḥ sarvadehina"iti
| yadyanutpāde prāpyaprāpakadharmā vidyante,tadā'yatnena prāptiriti prasajyate |
yāvatā naivamityabhiprayeṇāha | nāhamityādinā | nyāyenānutpannasya dharmasya prāpyaprāpakasya
na prāptiṃ grahaṇaṃ prayogāvasthāyāmicchāmi | nāpyabhisamayamadhigamaṃ maulāvasthāyām
| tadevāha | nāpi ityādinā | naivānutpannena prāpakeṇa dharmeṇānutpannā prāptiḥ prāpyatālakṣaṇā
prāpyate | ubhayoreva nīrūpatvāt | anyatarānutpādena tarhi prāptiḥ prāpyatāmityāha |
kiṃ punarityādi | utāhośabdaḥ pakṣāntaradyotakaḥ | pratipraśnena parihārārthamāha | kiṃ punarāyuṣmāñchāriputretyādi
| utpādasyāsattvāt | kimanutpanno dharma utpanna ityabhidhīyate
| evamiti cedabhidhīyatām | na hi nāmāntarakaraṇādvastuno'nyathātvamataḥ kathamutpannena
dharmeṇānutpannā prāptiḥ prāpyate | athānutpanna eva dharmo'nutpanna ityabhidhīyate tvayā
tathāpi doṣa eva | yo hyanutpanne dharmaḥ so'nutpanna evāvidyamāno'taḥ kathamanutpannena dharmeṇānutpannā
prāptiḥ prāpyate | etaduktam | "tattvena prāpyaprāpakayorasattvātkuto'yatnena
prāptiḥ | saṃvṛtyāpi nirantaraṃ dīrghakālabhāvanayā'ṣṭamyādibhūmāvanābhogavāhijñānalābhāt
kathamayatnena prāptiryena muktāḥ syuḥ sarvadehina"iti | nanu saṃvṛtiparamārthasatyāśrayeṇotpādānutpādavyavasthāyāṃ
tavāpyeṣa paryanuyoga ityabhiprāyeṇāha | utpāda eva dharmo'nutpāda
utāho'nutpādo dharmo'nutpāda iti | udbhāvanāsaṃvṛtyāpi vāgudāhāravarjitaṃ tattvamiti
mattvā'ha | utpāda ityādi | dvayoralīkatvānna tattvato jalpituṃ pratibhātīti bhāvaḥ | anutpādasya
paramārthatvādityabhiprāyeṇāha anutpādo'pītyādi | paramārthānukūlatvātparamārtho'yamucyate
| anutpāda ityāha | anutpāda evāyuṣmañchāriputra jalpa iti | anutpādo'pi jalpyata
iti jalpaḥ | prapañco vikalpa iti yāvat | abhisamayakāle tarhi kiṃ pratibhāsata ityāha
| anutpāda evetyādi | sarvavikalpavinirmukto'grāhya evānutpādo grāhyaḥ pratibhāti | agrāhakameva
grāhakaṃ pratibhānam| kathaṃ punaratadrūpo'pi tadrūpatvena pratibhātītyāha | evamevetyādi
|evameva yathādarśanamaśakyāpahavatvāt saṃvṛtyā'stu yathā tathā | athavā evamevāvicāritena
rūpeṇālīkameva pratibhāti | atyantaṃ pratibhātītyapagataśāśvatocchedarūpaṃ pratibhāsate
| samyagdharmatattvakathanātstutyarthamāha | dhārmakathikānāmityādi | sthāpayitavyo
dhārayitavyaḥ | nanu dharmameghabhūmyadhigamābhāve śrāvako'pi kathamevamiti | tatkasya hetorityāśaṅkyāha
| tathāhītyādi | yato yata iti | ādyāditvena saptamyantāttasistathā tatastata
ityapi | yatra yatra paripraśnīkriyate tatra tatra parihāradānena niḥsarati | dharmatāyāḥ
svādhigamalakṣaṇāyā vyavasthāpanānna calati | tāñca dharmatāmāgamarūpāmadhigamena na virodhayati
| nityaṃ samāhitajñānābhāve'pīti śeṣaḥ | tathāgatādhiṣṭhānamādarśayannāha | dharmataiṣetyādi
| aniśritadharmāṇāmanabhiniviṣṭadharmāṇāṃ tathāgataśrāvakāṇām | dharmataiṣā pratītyasamutpādaniyāmatā
| kāsau dharmatetyāha | rūpādilakṣaṇavastūpalambhasadbhāve'pi kathaṃ
punaraniśritadharmāṇaḥ śrāvakāḥ iti | tatkasya hetorityāśaṅkyāha | yathāpītyādi | ekānekasvabhāvavaidhūryeṇāniśritatvādaniśrayārhatvāt
| sarvadharmāṇāmaniśritadharmāṇaḥ śrāvakāḥ
prajñāpāramitābhāṣaṇaṃ pratyadhiṣṭhā evā'nyathā samyagdeśanānupapatteḥ | pudgalanairātmyamātraprabhāvitatvenaivaṃvidhadharmādhimokṣavaikalyāttathāgatādhiṣṭhāneneti
śeṣaḥ | tadapi
sarvākārajñatāniryāṇaṃ viśeṣamārgādinā vinā na bhavatītyato'nantaraṃ mārganiryāṇaṃ darśayannāha
| sādhvityādi | subhāṣitatvārthatve sādhu sādhu subhūte kintu katamaiṣā sarvadharmāniśritapāramitā
yayā bodhyadhigamaḥ | svarūpamāvedayannāha | prajñetyādi | yānatrayasaṅgṛhītā
| sārvayānikī sarvabhūmipāramitā | bodhipakṣadharmasvabhāvena mārgalakṣaṇā prajñāpāramitā
| sarvadharmeṣvaniśritatayā sarvadharmāniśritapāramitetyucyate | evaṃvidhaprajñāpāramitāyāṃ
mārgātmikāyāṃ ko niryātītyāha | iti hītyādi | ityevamanantaroktena krameṇa cittāvalīnatvaṃ
cittasaṅkocaḥ | tadevāha | kāṃkṣetyādinā | kāṃkṣāyitatvaṃ saṃśayajñānaṃ kimayamanyo
veti mārgāntarakāṃkṣaṇāt | dhanvāyitatvamajñānam | tatsvarūpāpratipattiḥ | cittasyānyathātvaṃ
mithyājñānaṃ viparītārthapratipattiḥ | etacca sarvamavidyaiveti bhāvanāpraheyaṃ darśayati
| viharatyanena mārgasvabhāvena prajñāpāramitāvihāreṇa caturbhirīryāpathaiścittakarmaṇyatā'pādanāt
| avirahitaścānene manasikāreṇa mārgātmakena pratisaṃlīnāvasthāyām | nanu manaskāraścetasa
ābhoga ālambane cittadhāraṇakarmakaḥ | prajñāpāramitāvihāraśca tadviparītasvabhāva
iti kuto'nayoḥ sahāvasthānamityabhiprāyeṇāha | kathamityādi | yo manasikāreṇāvirahitaḥ
| sa kathaṃ prajñāpāramitāvihāreṇa viharet | parasparavirodhānnaivetyarthaḥ | tadeva
kathayannāha | yadi hītyādi | yadi manaskāreṇāvirahitastadā prajñāpāramitāvihāreṇa virahitaḥ
| atha prajñāpāramitāvihāreṇāvirahitastadā manaskāreṇa virahitaḥ | atha viruddhayorapyekatra
sahāvasthānamiṣyate |  tadātiprasaṅga ityāha | yadītyādi | yadi ca manasikāreṇāvirahito'pi
prajñāpāramitāvihāreṇāvirahita iṣyate | mārganiryāṇāvasthāyāṃ tadaivaṃ sati prajñāpāramitāvihāreṇāvirahitāḥ
sarvasattvā iti prāptaṃ teṣāṃ manaskārasadbhāvāt | nanu prajñāpāramitāvihāro'nekayatnasādhyo'taḥ
kathaṃ tenāvirahitāḥ sarvasattvā iti | tatkasya hetorityāśaṅkyāha
| sarvasattvā api hītyādi | manasikāreṇetyatrāviruddheneti śeṣaḥ | evaṃ manyate sannapi
prajñāpāramitāvihārastadviruddhaviparyāsapravṛttamanaskārasadbhāvāt sarvasattvānāṃ na
vyavasthāpyate | yadā punastvayā mārganiryāṇāvasthāyāmubhayoḥ sahāvasthānena virodho nābhyupagatastadā
kādācitkavirodhānupapatteḥ | yasmādaviruddhena manaskāreṇa sarvasattvā viharanti
| tasmāt prajñāpāramitāvihāreṇāvirahitatvaprasaṅga iti | manaskārasya yathārutatve syādayaṃ
doṣa ityāha | sādhvityādi | kiṃ tvamanaskāra eva manaskāro'bhipretastatra ca śabdapravṛttimātreṇa
yadyupālambhaḥ kriyate tadāha | api tūpālapsye tvetyādi | yato manaskāralakṣaṇa
evārtho bhūtapadābhidhānena yathārutābhidhānenāyuṣmatā śāriputreṇa parigṛhītastasmāt
tvāmapyevaṃjātīyakeṣūttaratravākyeṣu paripraśnayiṣyāmi | yathārutaśabdārthagrahaṇe tulyo
doṣa ityanenādarśayati | kathaṃ punaramanaskāra eva manaskāro na tu yathāruta iti | tatkasya
hetorityāśaṅkyāha | sattvāsvabhāvatayetyādi | sattvasya prāṇino māyopamatā sattvāsvabhāvatā
| tayā hetubhūtayā tadavyatirekāt manaskārāsvabhāvatā | sattvasyāsatyeva bhāvatā sattvāsadbhāvatā
| sattvasya tattvotpattyādibhirviviktatā sattvaviviktatā | sattvasya cittātikrāntatvamacintyatā
sattvācintyatā | sattvasyāpratipattiranabhisambodhanatā sattvānabhisambodhanatā
| sattvo'yathābhūtārtho'līka ityabhisambodhanatā sattvāyathābhūtārthābhisambodhanatā
| etacca paṭpadakaṃ yathāsaṅkhyaṃ caturvidhanirvedhabhāgīyadarśanabhāvanāmārgāvasthāsu
grāhyam | evaṃ nyāyato'manaskāra eva manaskāra ityabhidhāyopasaṃharannāha | anenetyādi |
evaṃrūpeṇānantaroktasvabhāvenānena manasikāreṇāviparyāsapravṛttatvādicchāmi viharantaṃ bodhisattvamanena
ca prajñāpāramitātmakena vihāreṇa mārganiryāṇalakṣaṇenetyevaṃ niryātavyavastuṣu
prativiśiṣṭānyadharmābhāvena sarvadharmānupalambhatayā niryāṇādevamebhiraṣṭābhirniryāṇairniryāṇapratipattirveditavyā
| tathā coktam |uddeśe samatāyāñca sattvārthe yatnavarjane
|atyantāya ca niryāṇaṃ niryāṇaṃ prāptilakṣaṇam

sarvākārajñatāyāñca niryāṇaṃ mārgagocaram |niryāṇapratipajjñeyā seyamaṣṭavidhātmikā

itisarvākārajñātaivānuṣṭhīyamānatvena caryā cittotpādādirūpeṇa hetuphalātmakena niḥśeṣākāratayā
samastavastuparijñānāttathāgatānāṃ sambandhinī punaḥpunaḥ parivartate'tretyasau granthaparicchedaḥ
sarvākārajñatācaryāparivartaḥ |abhisamayālaṅkārālokāyāṃ prajñāpāramitāvyākhyāyāṃ
sarvākārajñatācaryāparivarto nāma prathamaḥ ||

