caturdaśaparivartaḥ |

tīvrapratipattiviśeṣaṃ dvitīyakṣaṇasaṃgṛhītaṃ kathayannāha | yo bhagavan bodhisattva ityādi
| saha śravaṇeneti | śravaṇamātrānantaram | tatra śravaṇacintābhāvanākriyāvirodhena yathākramaṃ
nāvalīyate na saṃlīyate nāvatiṣṭhate | yato'jñānasaṃśayamithyājñānavirahānna dhanvāyati
na vicikitsati na kāṃkṣatīti padārtho vācyaḥ | abhilāṣayogādabhinandati | na vipṛṣṭhīkariṣyati
mānasamiti | na vipratisārañcittamutpādayiṣyati | kariṣyatyanubandhamiti dharmabhāṇakasyāparityāgāttadevāha
| anugamiṣyati dharmābhāṇakaṃ notsrakṣyatīti | etadeva dṛṣṭāntena
vaktumāha | tadyathā nāma subhūta ityādi | kāyagatā cetyurogatā karaṇāt | pustakagatā veti
pustakadhāraṇāt | samudāgamaviśeṣaṃ tṛtīyakṣaṇasaṅgṛhītaṃ vaktumāha | syādbhagavannetairityādi
| syādbhavet | kimiti kākvā praśnaḥ | etaireva guṇairiti prajñāpāramitādhimokṣanavalayādibhiḥ
| anvayamukhena pariharannāha | syātsubhūte bodhisatta ityādi | vyatirekamukhenāpi
nirdiśannāha  | yena khalu punarityādi | niryuktika evāyamiti | tatkasya hetorityāśaṅkyāha
| tathā hyasyāsyāmityādi | etaduktam | "yasmānmāturvāsanādhānavaikalyena kāṃkṣāyitatvādikaṃ
bhavati,tasmāt pūrvamaparipṛcchakajātīya"iti | tadeva spaṣṭayannāha | punaraparamityādi
| tāvatkālikīti | katipayādinānubandhinīti | saṃhriyate ceti | virodhapratyayabalādapanīyate
| asaṃhāryā ceti paripṛcchābāhulyenāśakyottarā | tathaiva tatkasya hetorityāśaṅkyāha
| evaṃ hyetat subhūte bhavatītyādi | dharmataiṣā yatkāraṇānuvidhāyi tatkāryamityarthaḥ
| yena pūrvaṃ na samparipṛṣṭetyādau tu sarvakālamiti bhāvaḥ | yato'nantaramevoktamekaṃ vādinamityādi
| kañcitkālaṃ chando'nuvartata iti | katipayadinābhyāsabalāttāvanmātramabhilāṣo
bhavati | kāraṇānurūpatvāt kāryasyeti  matiḥ | utkṣipyata iti | śraddhāto bhraśyate | avasīdatīti
śraddhāyoge'pi | calācaleti pratiniyatadharmānālambanāt | tadevāha | tūlapicūpamaśceti
| tūlavarttikaraṇāya saṃskṛtaṃ tūlakaṃ tūlapicuḥ | tenānavāsthitasādharmyātsadṛśastadupamaḥ
śravaṇādyavasthāsu prayogādiṣu vā yathāsaṃkhyaṃ nānugrahīṣyati nānuvartiṣyate nānuparivārayiṣyatīti
vācyam | ālambanaviśeṣaṃ caturthakṣaṇasaṃgṛhītaṃ nirdiśannāha | tadyathāpi
nāmetyādi | bāhyādhyātmikopadravābhāvāt | svastinā'nantarāyeṇeti dvayorupādānam | tadevāha
| akṣatāścānupahatāśceti | vyadhvanītyantarāla eva mārge vināśamāpatsyate | asti śraddhetyādi
| tatra śraddhāstitvenābhisampratyayaḥ | kṣāntiranutpādādidharmakṣamaṇam | ruciravagrahaḥ
| chandaḥ kartukāmatā | vīryaṃ kuśalotsāhaḥ | apramādaḥ kuśalākuśalayoryathākramaṃ
sevanāsevane | adhimuktirniścayāvadhāraṇam | adhyāśayaḥ paropakārādipravaṇaṃ cittam | tyāgaḥ
phalena saha sarvasvaparityajanam | gauravaṃ sarvatra namratā | prītiḥ saumanasyam |
prāmodyaṃ harṣaviśeṣaḥ | prasādo guṇavattādarśanādbhaktiviśeṣaḥ | prema śakyānuṣṭhāne'bhilāṣaḥ
| anikṣiptadhūratā pratijñābhārāparityāgaḥ | anālambanālambanodāharaṇaṃ sāntaranirantarakāriṇoḥ
sarvākārajñatāvipakṣapratipakṣabhāvaparidīpanārtham | ādhāraviśeṣaṃ mārge prathamakṣaṇasaṃgṛhītaṃ
vaktumāha | tadyathāpi nāma subhūte strī vetyādi | niryuktika evāyamiti
| tatkasya hetorityāśaṅkyāha | vastudharmatvena pariharannāha | yathāpi nāmetyādi | parivahedityudakaṃ
nayet | tathaiva tatkasya hetorityāśaṅkya pūrvavadāha | yathāpi nāmetyādi |
prajñāpāramitopāyakauśalyeneti śūnyatākaruṇābhyāmityarthaḥ | paripakvāmaghaṭau pratipattidharmasyādhārānādhārabhāvasandarśanārthau
| sākalyaviśeṣaṃ dvitīyakṣaṇasaṅgṛhītaṃ pratipādayannāha
| duṣprajñājātīya ityādi | anākoṭitāmiti | udakapraveśasthāne valkalādānāt | aparikarmakṛtāmiti
| pūtikāṣṭhānapanayanāt | bhārārttāmabhirūḍhaṃ iti | gurubhārabharitāmutkalitaḥ
| asantīrṇabhāṇḍaiva sampatsyatīti | aprāptasthalapariṣkāraivāvasādaṃ yāsyati | parihīna
ityaprāptaparihāṇyā | antarā saṃsatsyati vyavasādamāpatsyate iti | antarābhedaṃ yāsyati
| buddhabhūmiñca prati viṣādamāpatsyate | anāgatārthaniścayābhāvāt kathaṃ sthāsyatyayamiti
| tatkasya hetorityāśaṅkyāvikalakāraṇamātrānubandhiyogyatānumānādāha | evaṃ hyetatsubhūta
ityādi | ākoṭitānākoṭitanaugrahaṇaṃ pratipattivaikalyasākalyajñāpanārtham | samparigrahaviśeṣaṃ
tṛtīyakṣaṇasaṅgṛhītaṃ pratipādayannāha | kaścideva puruṣo jīrṇa ityādi | tatra jarājarjaritagātratvājjīrṇaḥ
| vayaḥprāptatvena vṛddhaḥ | subhāṣitadurbhāṣitāvivekatvānmahallakaḥ
| kṣapita ityupahataḥ | tathaiva tatkasya hetorityāśaṅkyāha | yathāpi nāmetyādi | jīrṇapuruṣasya
parigrahāparigrahodāharaṇaṃ prajñāpāramitopāyakauśalaparigrahāparigrahābhyāṃ
yathāyogaṃ saṃsāranirvāṇaikāntapātāpātārthaparidīpanārtham |

abhisamayālaṅkārālokāyāṃ prajñāpāramitāvyākhyāyāmaupamyaparivarto nāma caturdaśaḥ ||

