avaivartikabodhisattvasaṃghasya yathoktanirvedhabhāgīyamanyadapi darśanamārgādikamityavaivartikabodhisattvasaṃgho
vaktavyaḥ | sa tu nirvedhabhāgīyaprayogamārgasthastathā kṣāntijñānasaṅgṛhītadarśanamārgastho'paraśca
prābandhikabhāvanāmārgastha iti vyavasthā bhavati | tathā
coktam |nirvedhāṅgānyupādāya darśanābhyāsamārgayoḥ |ye bodhisattvā vartante so'trāvaivartiko
gaṇaḥ

ititatra rūpādinivṛttinirvicikitsādyākārairviṃśatiprakārairnirvedhabhāgīyasthānāmavaivartikalakṣaṇaṃ
jñeyam | tathā coktam |rūpādibhyo nivṛttyādyairliṅgairviṃśatidheritaiḥnirvedhāṅgasthitasyedamavaivarttikalakṣaṇam

ititathatāsvabhāvatvādrupādibhyo nivṛttiṃ || tāvatpratipādayitumāha | avinivartanīyasyetyādi
| tatrākārāḥ pratipakṣasaṃgṛhītāḥ | liṅgāni svāśrayacihnāni | nimittāni tatparibhogopakaraṇagatāni
| athavākāraḥ kāyiko harṣaviśeṣo romodgamāśrupātādiḥ | liṅgaṃ vacana viśeṣaḥ praharṣādhyeṣaṇādiḥ
| nimittamanuṣṭhānaviśeṣaḥ | śravaṇadhāraṇavācanapūjanādiḥ | pūrvapūrvavyākhyābhūtānyamūni
vā padāni | kathaṃ vā vayambhagavañjānīyāma ityanenāsaṅkīrṇapratipattinimittaṃ
praśnayannāha | pariharannāha | yā ca subhūta ityādi | tathatābhūmiriti sarvabhūmermāyopamatvāt
| tadevāha | sarvā ityādinā | yuktyāgamābhyāṃ niścitatvenānyathā kāraṇāsambhavādyathāsaṃkhyaṃ
na kalpayati | na vikalpayati | tato'pīti | parṣanmaṇḍalāt | evametaditi
| rūpādibhyo nivṛttatvena | evametattathataiva satyā moho'nya iti cintāśravaṇakāle'dhimuñcatyavagāhate
| bhāvagrahāparidīpanānna ca yatkiñcitpralāpī bhavati | māyopamaprakāśakatvenārthasaṃhitāmeva
vācaṃ bhāṣate nānarthasaṃhitām | dharmatābhāvanābhiyogānna ca pareṣāṃ kṛtākṛtāni
kāryākāryāṇi vyavalokayati | dhārayitavya iti | hetunā yaḥ samagreṇa kāryotpādo'numīyate,arthāntarānapekṣatvātsa
svabhāvo'nuvarṇita iti nyāyādyogyatānumānena niścetavyaḥ |
avetya prasādalābhena vicikitsākṣayamāvedayannāha | punaraparamityādi | mukhamullokayatīti
| jñātavyatattvaparijñānādisambhāvanāśayenārādhanatayā na mukhaṃ nirīkṣate | vyapāśrayata
iti | śaraṇādibhāvānna svīkaroti | praṇidhānasamṛddhyā'ṣṭākṣaṇakṣayārthamāha | sa khalu punarityādi
| nāpāyeṣūpapadyata iti | narakapretatiryagupapattyabhāvaḥ sākṣāt kathitaḥ | upalakṣaṇatvādasya
mithyādṛṣṭibuddhavacanāśravaṇapratyantajanapadotpādābhāvo grāhyaḥ | na ca
strībhāvaṃ parigṛhṇātīti | strībhāvapratiṣedhavacanādindriyajaḍamūkabhāvaṃ na gṛhṇātīti labhyate
| caśabdānna dīrghāyuṣkadevopapattiṃ gṛhṇātītyarthaḥ | kāruṇikatayā svaparakuśaladharmaniyojanārthamāha
| punaraparamityādi | tatra prāṇātipātaḥ pareṣāṃ jīvita kṣayaḥ | sthānāccauryeṇa
paradravyavyāvanamadattādānam | anaṅgādau styādyabhigamanaṃ kāmamithyācāraḥ |valkalaiḥ
saguṇaiḥ kācitkriyate madhunā'parā |piṣṭakiṇvajalairanyā surā jñeyā tridhā budhaiḥ
|maireyaṃ guḍadhātryaṃbudhātakī saṃskṛtaṃ viduḥ ||madayedaśitaṃ pītaṃ yattanmadyamiti smṛtam
|tadetantrividhaṃ sarvaṃ śukladharmavipakṣataḥ ||pramādasthānamityāha prasaṅgādāgataṃ
punaḥ | abhūtābhidhānamanṛtavacanam | parabhedakaṃ vacaḥ piśunavacanam | apriyābhidhānaṃ
paruṣavacanam | sarvakleśajanitaṃ vākyaṃ sambhinnapralāpaḥ | abhidhyā paradravyeṣu viṣayaspṛhā
| vyāpādaḥ sattvavidveṣaḥ | nāstīti mithyādṛṣṭidarśanam | sarveṇa mantraprayogādinā
| sarvaṃ nikhilasattvaviṣayam | sarvathā mṛdvādinā'pi prakāreṇa | sarvaṃ taccittamapi nādhyāpadyeta
na kuryāt | parātmaparivartakatvena sarvasattvaviṣayapariṇāmitadānādikārthamāha
| punaraparamityādi yaṃ yaṃ dharmamiti sūtrādikaṃ paryavāpnotīti svīkaroti | dadāti | phalena
saha prayacchati | samyagdharmāvabodhena | gambhīradharmākāṃkṣaṇārthamāha | punaraparamityādi
| tatra mārgāntarābhilāṣo'paryāptitāmupādāya kāṃkṣā | ṛjumārgavilomanaṃ vimatiḥ |
gotradharmasya vividhakuśalavṛddhigamanābhāvena vicikitsanādvicikitsā | sarvathā bodhavaikalyādvandhatvam
| parahitapratipannatvena maitrakāyavāṅmanaskarmārthamāha | hitavacana ityādi
| tatra maitrakāyakarmaṇā yogādanāgatapathyābhidhāyitayā hitavacanaḥ | tathaiva vākkarmasadbhāvena
parimitavacanānmitavacanaḥ | maitrīparibhāvitacittasamutthāpitatvena śrotrasukhādikāritvāt
snigdhavacanaḥ |prayogasampattyā kāmacchando vyāpādaḥ | styānamiddhamauddhatyakaukṛtyaṃ
vicitkitsā ceti pañcanivaraṇāsaṃvāsārthamupalakṣaṇātvenāha | alpastyānamiddhaśca
bhavatīti | vibhāvitapratipakṣatvenāvidyādisarvānuśayahānārthamāha | niranuśayaśca bhavatīti
| tatrāvidyādṛṣṭyāśravasaṅgṛhītānāmanuśayānāmabhāvānniranuśayatvam | na tu kāmabhāvāśravasaṅgṛhītānāṃ
bodhisattvasya sañcintyabhavopādānāt | nityasamāhitatvena smṛtisamprajñānārthamāha
| so'bhikrāmatvetyādi | tatrāgamanamabhikramaḥ | gamanaṃ pratikramaḥ saṃprajñānayogānna
bhrāntacittaḥ | smṛtisadbhāvādupasthitasmṛtiḥ | bhinneryāpathaparihārārthaṃ nātimandaṃ
na vilambitam | śāntarūpābhidyotakatvāt sukham | ekapādasya samyagapratisthāne'parapādānutkṣepānna
ca sahasā pādaṃ bhūmerutkṣipati | saprāṇakadeśaparihārārthaṃ na ca sahasā pādaṃ
bhūmau nikṣipati | caukṣasamudācāratvena śuciparibhogyacīvarādikārthamāha | tasya khalu
punarityādi | tatrālpabādho'lpavyādhiḥ | alpādīnavo'lpaparopadravaḥ | tadevamūṣmagatāvasthāsyaikādaśākārā
bhavanti | sarvalokābhyupagatakuśalatvena kāye'śītikṛmikulasahasrāsambhavārthamāha
| yāni khalvityādi | sarveṇāṇunāpi rūpeṇa sarvaṃ kṛmikulam | sarvathā varṇādiprakāreṇā,sarvamaśītisahasrasaṃkhyam
| tathaiva tatkasya hetorityāśaṅkyāha | tathā hi tasyetyādi
| kuśalamūlaviśuddhyā cittākauṭilyārthamāha | yathā yathā cetyādi | tatra kāyapariśuddhirlakṣaṇādyalaṅkṛtagātratā
| vākyapariśuddhirbrahmasvarādirūpatādvayametaccittapariśuddhikāryatvenoktam
| ata eva cittapariśuddhivibhajanārthaṃ prādhānyādāha | kā punarityādi |
tatra lābhādinirapekṣatvāccittālpakṛtyatā | bhūtadoṣaparilambanābhāvāccittāśāṭhyatā | samyagabhūtaguṇasandarśanavaikalyāccittāmāyāvitā
| yathābhūtavāditvāccittākuṭilatā | mātsaryādiviviktatvāccittāvaṅkatā
| yayā ceti mahāyānapravaṇayā lābhasatkārādinirapekṣatvena dvādaśadhūtaguṇasamādānārthamāha
| punaraparamityādi | tatra lābho dravyaprāptiḥ | satkāro bahumānatā
| ślokaḥ kīrtiḥ | na tadguruko na tatpravaṇo bhavati | tatreme dvādaśadhūtaguṇāḥ | yadidaṃ
| pāṃśukulikatvaṃ,traicīvarikatvaṃ,sarvanāmayikatvaṃ,paiṇḍapātikatvaṃ,aikāsanikatvaṃ,paścāt
khalu bhaktikatvaṃ,āraṇyakatvaṃ,vārkṣamūlikatvaṃ,abhyavakāśikatvaṃ,śmāśānikatvaṃ,naiṣadyikatvaṃ
ceti | dānādiviśeṣapratipattyā pāramitāvipakṣamātsaryādicittānutpādārthamāha
| nerṣyāmātsaryabahulo bhavatīti | upalakṣaṇatvātsarvapāramitāvipakṣo grāhyaḥ | dharmadhātunā
sarvadharmasaṃgrahāddharmatā'viruddhaprajñāpāramitāyogagamanārthamāhaḥ | na ca gambhīretyatyādi
| cālayitumaśakyatvāt sthirabuddhiḥ | sūkṣmārthadarśanāṅgambhīrabuddhiḥ | saṃyojanātsaṃsyandayati
| svātmīkṛtasattvadhātutvena parārthanarakābhilāṣārthamāha | punaraparamityādi
| gṛhītabodhicittaparityāgāt pratideśaya | punaranutpādanātpratiniḥsṛja | dolāyamānatvābhāvānna
kṣubhyati | gṛhītāparityāgānna calati | tadevaṃ mūrdhagatāvasthasya ṣaḍākārā
bhavanti | adhigatasaṃpratyayadharmatvenāparapraṇayanārthamāha | punaraparamityādi | duḥkhādisatyacatuṣṭayasya
māyopamatvenāvagamāddharmatāmityādi padacatuskopādānam | na parasya
śraddhayā gacchatīti | dharmatāpratyakṣakāritvānna paramaṃ pratyayena pratipadyate | etadeva
dṛṣṭāntapūrvakaṃ spaṣṭayannāha | tadyathāpi nāma subhūta ityādi | anapaharaṇīyatvādasaṃhāryaḥ
| nivṛttyasambhavādapratyudāvartanīyadharmā | ekāntasthitatvānniyato bhavati sarvajñatāyām
| etadeva vistārayannāha | samyaksambodhiparāyaṇa iti | viditabuddhatvopāyakauśalatvena
pratirūpamārgopadeśakamārasya māratvāvabodhārthamāha | punaraparamityādi | eṣeti prajñāpāramitācaryā
| ihetyasminneva janmani duḥkhasyāntaṃ kuru caturāryasatyabhāvanayeti śeṣaḥ
| ahovatetyādi | aho kaṣṭamihaiva tāvattavāyamātmabhāvo dharmatādhigamavaikalyena yadotarakālamapariniṣpanno'nabhinivṛtto
bhaviṣyati,tadā kasmātpunastvamanyamātmabhāvaṃ praṇidhānādibalena
sattvārthaṃ pratigrahītavyaṃ manyasa ityarthaḥ | māro'yamityanyamārgopadeśino'vabodhena
nivartanāsambhavādavinivartanīyaḥ | tadeva kṣāntigatāvasthasyākāradvayaṃ syāt |
trimaṇḍalaviśuddhyā sarvatra buddhānumoditapratipattyarthamāha | sa cedbodhisattvasyetyādi
| cittaṃ parataḥ śrutvaivamiti | parasmātparato mārādeva naitadbuddhabhāṣitamityādīni vivekapadāni
śrutvā cittaṃ dharmatāyā na parihīyata ityarthaḥ | prayogamaulapṛṣṭhāvasthāsu na
parihīyate na pratyudāvartate | na cānyathābhāvaścittasyeti yathākramaṃ yojyam | tathā caranniti
| buddhānujñātacaryayā carannityarthaḥ | upasaṃharannāha | sa cedbodhisattvo mahāsattvetyādi
| tadevamagradharmagatāvasthasyaika ākāraḥ syāt | yathoktairevākārairnirvedhabhāgīyasthito
bodhisattvo'nuttarabodherna nivartate iti lakṣaṇīyaḥ | tathā coktam |rūpādibhyo
nivṛttiśca vicikitsā'kṣaṇakṣayau |ātmanaḥ kuśalasthasya pareṣāṃ tanniyojanam

parādhārañca dānādi gambhīre'rthe'pyakāṃkṣaṇam |maitraṃ kāyādyasaṃvāsaḥ pañcadhā'varaṇena ca

sarvānuśayahānañca smṛtisaṃprajñatā śuci |cīvarādi śarīre ca kṛmīṇāmasamudbhavaḥ

cittākauṭilyamādānaṃ dhūtasyāmatsarāditā |dharmatāyuktagāmitvaṃ lokārthaṃ narakaiṣaṇā

parairaneyatā mārasyānyamārgopadeśinaḥ |māra ityeva bodhaśca caryā buddhānumoditā

ūṣmāmūrddhasu sakṣāntiṣṭhagradharmeṣṭhavasthitaḥ |liṅgairamībhirviṃśatyā sambodherna nivartate

iti |nirvedhabhāgīyasthāvaivartikalakṣaṇānantaraṃ darśanamārgasthāvaivartikalakṣaṇaṃ duḥkhe
dharmajñānakṣāntyādibhiḥ ṣoḍaśabhiḥ kṣaṇairvaktavyam | tathā coktam |kṣāntijñānakṣaṇāḥ ṣaṭ
ca pañca pañca ca dṛkpathe |bodhisattvasya vijñeyamavaivartikalakṣaṇam

ititatra rūpādidharmāvabodhavyāvartanena duḥkhe dharmajñānakṣāntiriti kathayannāha | punaraparamityādi
| vyavasthitaviśeṣānutpādānnābhisaṃskaroti | apūrvākaraṇānnotpādayati | pūrvavattatkasya
hetorityāśaṅkyāha | tathā hītyādi | svalakṣaṇaśūnyairiti | svabhāvaśūnyadharmatayā
rūpādidharmāvabodhānupalambhādbodhisattvanyāmaṃ duḥkhe dharmajñānakṣāntimadhigato'vakrāntaḥ
saṃstamapi dharmaṃ nopalabhate | yatastaṃ nābhisaṃskaroti | notpādayatītyarthaḥ | anutpādajñānakṣāntika
iti yathā nirdiṣṭakṣāntilābhī | anuttarabodhicittadṛḍhatayā duḥkhe dharmajñānamityāha
| punaraparamityādi | darśanabhāvanāviśeṣamārgeṣṭhasattvapratipādanārthamākāśasametyādipadatrayopādānaṃ
prayogādiṣu vā śravaṇacintābhāvanādiṣvevaṃ jñātavyamityādi yojyam
| tatra dṛḍhaṃ cittaṃ nirantarāyasāratayā | aprakampyaṃ dharmatāpratyakṣakāritayā | asaṃhāryaṃ
pareṣāmaviṣayatayā | samādānaprayogāddeśāparibhraṃśārthena vā yojyam | śrāvakapratyekabuddhayānacittavinivartanāt
| duḥkhe'nvayajñānakṣāntirityāha | punaraparamityādi | śrāvakapratyekabuddhabhūminivṛttaḥ
| sarvajñatāyāṃ pravṛtto bhavatīti | tatra satyāṃ pravṛttau
yā vinivṛttiḥ,satyāṃ vinivṛttau yā pravṛttiḥ,te tviha nivṛttipravṛttau nirdiṣṭe | na tu
nivṛttipravṛttimātre tayoḥ samyagarthākaraṇāt | tathā tṛtīye kṣaṇe'nvayajñānasambandhe na
śrāvakādibhūmipātaḥ sambhavati | tasya traidhātukapratipakṣāvākahatvādatastannivṛttyākāraḥ
kathitaḥ | dharmapravicayasāmarthyāddhyānādyaṅgaparikṣayeṇa duḥkhe'nvayajñānamityāha |
sa ākāṃkṣannityādi | navānupūrvasamāpattyādyupalakṣaṇam | atra dhyānāni dṛṣṭadharmasukhavihārārthamabhimukhīkaraṇāddhyānairviharati,tatphalasākṣātkaraṇāddhyānaparijayañca
karoti |
tattadaṅgaprahāṇenādhigatānvayajñānasya rūpārūpyadhātupratipakṣatvajñāpanārthamālambanāddhyānāni
ca samāpadyate | anukūlātmabhāvasaṃparigrahānna ca dhyānavaśenopapadyate | duḥkhe'nvayajñānāvasthāyāṃ
bodhisattvasya vairāgyalābhānupapattyā sa punareva kāmāvacārāndharmānadhyālambata
iti yojyam | apagatākuśalatvena kāyacetolāghavāt samudaye dharmajñānakṣāntirityāha
| punaraparamityādi | darśanaheyavikalpānapahṛtatvena kāyacittalāghavotpādānna nāmādiguruko
bhavati | bāhyādhyātmikayaśobhedātkīrtiḥ śloka iti dvayamuktam | viditasvalakṣaṇaśūnyadharmatvānnāmādyalābhe'pi
vaimanasyābhāvenāsaṃkṣubhitacittaḥ | māyopamabhāvanopāyakauśalasāmarthyenānabhiniveśakāmopabhogātsamudaye
dharmajñānamityāha | sacetso'gāramityādi | agāraṃ
gṛhaṃ prāpteṣu kāmeṣu kāmābhiṣṭhaṅgo'bhiniveśaḥ | aprāpteṣvabhiprāyaḥ prārthanā | māyopamanirvāṇadharmāvagamānnirvinsaṃjñā
| etadeva dṛṣṭāntena spaṣṭayannāha | tadyathāpi nāmetyādi
| jīvitendriyādinirodhadarśanādutrastasaṃjñā samayatvādaviśrabdham | anāgateṣvanarthikā
varttamāneṣvagṛddhyā vinaṣṭeṣvasaktā ityeke | prayogādiṣu cetyapare | prāsādikasukhadattvāt
priyarūpasātarūpāṇi | te'gāramadhyāvasanto'narthikā eva ca bhavantīti pūrveṇa sambandhaḥ
| viṣayādīnavadarśanena sadā brahmacāritvātsamudaye'nvayajñānakṣāntirityāha | na samaviṣameṇetyādi
| na samaviṣameṇa noddhāravṛddhinyāyena | nyāyopāttatvāddharmeṇa sadā brahmacāritvānnādharmeṇa
| śamathasnigdhasantānatvānna pareṣāmapamardanamupaghātaṃ kurvanti | tathaiva
tatkasya hetorityāśaṅkyāha | tathā hi tairityādi | satpuruṣairityādistutirityeke | ṣoḍaśakṣaṇadarśanamārgalābhād
yathākramaṃ satpuruṣairityādiṣoḍaśapadānītyapare | satpuruṣadharmatayā
samyagupakaraṇājīvaviśuddhatvātsamudaye'nvayajñānamityāha | punaraparamityādi |
vajrapāṇirityetatsaṃjñako'nyaḥ kaścit prativiśiṣṭo mahāyakṣaḥ | anabhibhavanīyakāyavākacittatvādyathāsaṃkhyam
| durgharṣānatikramaṇīyadurāsadapadāni vācyāni | vastigatakoṣaguhyatvāt
puruṣavṛṣabhendriyasamanvāgataḥ | āryatārādimantraprakāro mantrajātiḥ | candrasūryagrahotpāditabhṛṅgarājādiroṣadhiḥ
| mantrajātyoṣadhya eva vidyābheṣajādi | ādiśabdādyantrādiparigraha
ityeke | mantrajātirlokottarā bahudravyasamāhāralakṣaṇauṣadhiḥ | vidyā laukikī bheṣajamekāṅgikamityapare
| puruṣadevatāsambandhānmantrajātiḥ | utpannavyādhipratīkārārthamoṣadhiḥ
| strīdevatāsambandhādvidyā,bheṣajamanāgatotpātapratiṣedhārthamityanye | kāyavākkalahābhāvānna
vigrahavivādaśīlaḥ | śūnyatāvasthitatvena skandhadhātvāyatanayogānuyogavihārapratiṣedhānnirodhe
dharmajñānakṣāntirityāha | punaraparamityādi | "yogānuyogagrahaṇena duḥkhasamudayasatyayornirodhamārgasatyayośca
yathākramaṃ yogānuyogayorvāparyaṃ jñāpitami"tyāryavimuktisenaḥ
| skandhādiṣu prathamo'bhiniveśo yogaḥ | paścādatyantābhiniveśo'nuyoga ityapare
| nirastavipakṣatvenādhigamāntarāyadharmakathāyogānuyogavihārapratiṣedhānnirodhe dharmajñānamityāha
| na saṅgaṇiketyādi | kathāgrahaṇena vastuvikalpasya duḥkhasamudayajñānakāla evotsannatvānnirodhajñānasya
kathāmātravikalpapratipakṣatvamāveditam | etāñcāvasthāmadhikṛtyocyate
|nāmamātramidaṃ sarvaṃ saṃjñāmātre pratiṣṭhitam |abhidhānātpṛthagbhūtamabhidheyaṃ na
vidyate ||iti |parijñātavikalpadoṣatvena bodhisambhārabhūtadānādipracuravicitradharmasenākathāyogānuyogavihārapratiṣedhānnirodhe'nvayajñānakṣāntirityāha
| na senākathetyādi | tatra
senā bodhisambhāradharmasamūhaḥ | nirodhajñānāvasthāyāṃ prabhūtasamudāgamasyopayuktatānena
sūcitā | tathā hi prakṛtiśūnyatāyāṃ sthito na kasyaciddharmasyālpatvaṃ vā bahutvaṃ vā
samanupaśyatītyāryapañcaviṃśatisāhasrikāvacanādityeke | grāhyagrāhakayorheyatvena vipakṣapratipakṣaghātyaghātakayuddhakathāyogānuyogavihārapratiṣedhānnirodhe'nvayajñānamityāha
| na
yuddhakathetyādi | evaṃbhūtāvasthasya svarasata eva vipākanirodhaścaturvidho bhavati | yadutendriyagrāmanirodhaḥ
prathamaḥ | tathendriyāśrayabhūtabhautikanagaranirodho dvitīyaḥ |
tathendriyaviṣayanigamanirodhastṛtīyaḥ | yadāha na grāmetyādi | janapadādayo nigamaprabhedāḥ
| ātmābhiniveśanirodhaścaturthaḥ | yadāha | nātmakathetyādi | ātmana evātmīyasambandhena
prabhedārthaṃ nāmātyetyādyupādānam | sa cāyaṃ caturvidho vipākanirodhaḥ pratyekaṃ traidhātuko
veditavyaḥ | tatra kāmarūpadhātvorindriyādhāraviṣayanirodho'tipratītaḥ | ārūpye tūpekṣājīvitamanaḥ
sañjñendriyasadbhavādindriyanirodhaḥ |nikāyaṃ jīvitañcātra niḥśritā cittasantatiḥ
|iti kṛtvendriyādhāranirodhaḥ | manoviṣayadharmanirodhasambhavādindriyaviṣayanirodhaḥ
sambhavati | sarvatrātmābhiniveśastu vidyata eveti tannirodho'pyupapannaḥ | dānādiviśeṣāvabodhena
mātsaryadauḥśīlyādiyogānuyogavihārapratiṣedhānmārge dharmajñānakṣāntirityāha |
na dharmaviruddhakathetyādi | dharmaviruddhakathāniṣedhena kṣānterānantaryamārgatvāt kleśavisaṃyogakāraṇatvaṃ
vijñāpitam | kāyavāksamārambhaḥ kalahaḥ | vākcittakṛtaṃ vairūpyaṃ bhaṇḍanam
| vigrahavivādau vyākhyātau | kuśaladharmānuvartanāddharmakāmāḥ | pratipattiphaladharmayoḥ
saṃskṛtāsaṃskṛtatvādyathākramaṃ hānopādānakathanādabhedavarṇavādinaḥ viśiṣṭatarāvasthāprāptyabhilāṣānmitrakāmāḥ
| śrāvakādyasādhāraṇadharmagadanāddharmavādinaḥ | upapattivaśitālābhāttatropapadyante
| yathoktakṣāntimeva spaṣṭayannāha | punaraparamityādi | kovidā iti
paṇḍitāḥ | yadbhūyastveneti bāhulyena | sarvadharmatrivimokṣamukhasvabhāvatvenāṇumātradharmānupalambhānmārge
dharmajñānamityāha | punaraparamityādi | māyopamasarvadharmāvagamenāṇumātradharmopalambhavaikalyānnaivaṃ
bhavatyavinivartanīyo vāhaṃ na vāhamavinivartanīya iti
| prayogādyavasthāsu vicikitsāsaṃśayasaṃsīdanāpadāni yojyāni | vicikitsādyabhāvatvena vimuktimārgatvājjñānasya
visaṃyogaprāptikāraṇatvaṃ kathayati | tadeva dṛṣṭāntapūrvakaṃ spaṣṭayannāha
| tadyathāpi nāmetyādi | mārakarmāvarodhādinā visaṃyogaprāptikāritrameva jñāpayati
| punarapi dṛṣṭāntena vistārayannāha | tadyathāpi nāma subhūte puruṣa ityādi | sarvathā'panayanāt
prativinodayituṃ tāvatkālāsamudācārāt viṣkambhayituṃ vā cālayituṃ vā kampayituṃ
veti svasthānādapanetuṃ tatraivādṛḍhīkartumityarthaḥ | anena ca sadevakena lokena śakyanivṛttitvena
sadevakaṃ lokamatikramya nyāmāvakramaṇānmārge dharmajñānasya traidhātukapratipakṣatvaṃ
jñāpitaṃ bhavet | jātivyativṛttasyāpīti janmāntaragatasyāpi śrāvakādicittānutpādena
prayogasya yānāntaraniryāṇābhāvādaikāntikatvamāveditam | abhisampratyayalābhena trisarvajñatātmakasvabhūmitrayaniścitāvasthānānmārge'nvayajñānakṣāntirityāha
| jātivyativṛttasyāpyevaṃ
bhavati nāha mityādi | svasyāṃ bhūmāviti | trisarvajñatāyām | tathaiva tatkasya hetorityāśaṅkyāha
| tathā hītyādi | citteneti | pañcābhijñādhigamena | jñāneneti | satyābhisambodhena
| tathā tannānyatheti | arhatvaṃ bodhisattvairna sākṣātkartavyamiti | yathoktaṃ bhagavatā
tathaiva tannānyathetyarthaḥ | evaṃ pratyavekṣate | evaṃ samanvāharatīti pratyakṣānumānābhyāmavadhārayati
| buddhādhiṣṭhānamiti | buddharūpam | abaddhā vatāyamiti | avaśyaṃ vatāyam
| tathaiva tatkasya hetorityāśaṃkyāha | tathā hyasyetyādi | ekāntaniṣṭhatvena sarvākārajñatādidharmārthaṃ
jīvitatyāgānmārge'nvayajñānamityāha | punaraparamityādi | tatra kāyatyāgādātmaparityāgaḥ
| cittatyāgājjīvitaparityāgaḥ | ubhayābhidhānaṃ vyastasamastātmaparityāgajñāpanārthamityanye
| prema snehaḥ | gauravaṃ bahumānatā | mamāpyeṣa ityanena visaṃyogaprāpteḥ
sarvadharmaparigrahasabhāgatā jñāpitā | yathoktajñānameva vistārayannāha | punaraparamityādi
| tathaiva tatkasya hetorityāśaṃkyāha | tathā hi tenetyādi | yathoktairevākārairacintyopāyavatāṃ
bodhisattvānāṃ dharmanairātmyadyotakaiḥ sākṣātkṛtāḥ ṣoḍaśakṣaṇā darśanamārgasthā'vaivartikabodhisattvalakṣaṇaṃ
grāhyam | tathācoktam |rūpādisaṃjñāvyāvṛttirdārḍhyaṃ
cittasya hīnayoḥ |yānayorvinivṛttiśca dhyānādyaṅgaparikṣayaḥ

kāyacetolaghutvañca kāmasevābhyupāyikī |sadaiva brahmacāritvamājīvasya viśuddhatā

skandhādāvantarāyeṣu sambhāre sendriyādike |samare matsarādau ca neti yogānuyogayoḥ

vihārapratiṣedhaśca dharmasyāṇoralabdhatā |niścitatvaṃ svabhūmau ca bhūmitritayasaṃsthitiḥ

dharmārthaṃ jīvitatyāga ityamī ṣoḍaśa kṣaṇāḥ |avaivartikaliṅgāni dṛṅmārgasthasya dhīmataḥ

itinanu kathaṃ yogisantānapratyātmavedyakṣaṇāḥ parapratipattaye lakṣaṇānīti cet | ucyate | yataḥ
kṣāntijñānakṣaṇāḥ samyagadhigatāḥ santo'nabhiniviṣṭagrāhyagrāhakākāraśuddhalaukikapṛṣṭhacittasaṃgṛhītaṃ
svānurūpakāryaṃ rūpādisaṃjñāvyāvartanādikaṃ parapratipattiviṣayaṃ janayantyadhigamānurūpa
eva sarvatra yogināṃ vyavahāro'nyatra sattvavinayaprayojanavaśāditikṛtvā
tasmātte lakṣaṇāni bhavantīti |abhisamayālaṅkārālokāyāṃ prajñāpāramitāvyākhyāyāṃ avinivartanīyākāraliṅganimittaparivarto
nāma saptadaśaḥ ||

