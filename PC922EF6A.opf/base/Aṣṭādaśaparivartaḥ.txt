aṣṭādaśaparivartaḥ ||

bhāvanāmārgasthāvaivartikalakṣaṇaṃ pratipādayituṃ darśanamārgasambandhena prastāvayannāha |
atha khalvityādi | asādhāraṇadharmayogādāścaryam | yathoktakṣāntilābhena darśanaheyakleśavisaṃyogānmahāguṇasambhārasamanvāgataḥ
| yathānirdiṣṭajñānalābhena darśanaheyakleśāpunarutpatterapramāṇaguṇasamanvāgataḥ
| tadanu sarvākārajñatābhinirhārajñānalābhādaparimitaguṇasamanvāgataḥ
| sādhūktatvenaivametat subhuta evamevaitadityanuvādasya niryuktikatvāttatkasya
hetorityāśaṅkyāha | avinivartanīyenetyādi | ākārānantyādanantaṃ sarvato'viṣayatvenāparyantaṃ
sarvalokākampatvenāsaṃhāryam | sambandhamāpādyaivaṃ prakṛtārthamāha | pratibalo bhagavānityādi
| yasmādbhagavānākārādikaṃ nirdeṣṭuṃ pratibalo'ta eva bhagavatā bhāvanāmārgasthāvaivartikalakṣaṇārthaṃ
gambhīrāṇi sthānāni kathanīyānītyarthaḥ | gambhīrāṇi gambhīrāṇīti vīpsābhidhānaṃ
paunaḥpunyābhyāsamārgajñāpanārtham | sthānānīti sthityabhidhānam | yatra bhāvanāmārge
sthitvā bodhisattvāścatvāri smṛtyupasthānāni yāvadaṣṭādaśāveṇikān buddhadharmān paripūrayeyuḥ,tasya
niravaśeṣādhigamaparipūrikāraṇatvajñāpanena prābandhikatākhyāpanārtham |
"nāgṛhītaviśeṣaṇā viśeṣye buddhirutpadyata"iti nyāyādbhāvanāmārgaṃ viśeṣayannāha | sādhu
sādhvityādi | gambhīrāṇīti | gambhīro bhāvanāmārga ityarthaḥ | nigamayitukāma iti | pratipādayitukāmaḥ
| katamatpunarasya gāmbhīryamityāha | gambhīramityādi | bhāvapradhāno'yaṃ nirdeśo
gāmbhīryamityarthaḥ | tatra grāhakavivekena śūnyatā | grāhyābhāvādānimittam | grāhyagrāhakaviviktādvayajñānasyāpi
vastusato'dhigantavyasyāsattvādapraṇihitam | jātyādilakṣaṇatrayavisaṃyogādanābhogapravṛttatvādvā'nabhisaṃskāraḥ
| hetorasattvādanutpādaḥ | pratisandhivigamādajātiḥ
| darśanamārgavipakṣavirahādabhāvaḥ | bhāvanāmārgavipakṣaviśleṣādvirāgaḥ | āyatyāṃ
duḥkhānutpattidharmatvānnirodhaḥ | animittaśāntasukhavihārapadasthānatvānnirvāṇam |
dṛṣṭadharme duḥkhāpracāraphalatvādvigama ityevameṣāṃ śūnyatādīnāmarthabhedo vācya ityeke |
sarvairapyetaiḥ padaiḥ vyāvṛttibhedāddharmadhātureva nirdiśyata iti yojyam | sā ca śūnyatādīnāṃ
gambhīratā samāropāpavādāntadvayarahitateti pratipādanārthaṃ kākvā praśnayannāha |
eteṣāmevetyādi | bhagavannityanantaraṃ kimiti śeṣaḥ | parihārārthamāha | sarvadharmāṇāmityādi
| tathaiva tatkasya hetorityāśaṅkyāha | rūpaṃ hītyādi | etadeva kuta iti praśnayannāha
| kathañca subhūta ityādi | pariharannāha | yathā subhūte tathatā tathā gambhīraṃ rūpamityādi
| yathā śūnyatā gambhīrā tathā tattvato'nutpannatvena rūpādikamapi gambhiramityarthaḥ
| anena ca tathatāyāṃ ca rūpādikamiti samāropāntaḥ pratiṣiddhaḥ | yathā rūpatathatā tathā
gambhīrarūpamiti |

yaḥ pratītyasamutpādaḥ śunyatā saiva te matā

iti vacanādrūpāditatathataiva saṃvṛtyā rūpādikamavicāraikaramyamiti yāvat | anena ca nānyatra
rūpādikāttathatetyapavādāntaḥ pratikṣiptaḥ | upasaṃharannāha | yatra subhūte na rūpamityādi
|āścaryamiti | ekasyaiva yugapadarthadvayakathanādvismayaḥ | yāvadvacanenābhiniveśapratiṣedhānabhiniveśavidhānādiparigrahaḥ
| sukṣmeṇopāyeneti | anuttrāsakrameṇa rūpataśca nivārito
nirvāṇañca sūcitamiti | tathatāyāṃ rūpādipratiṣedhādrūpādau pravṛttinirākaraṇāya nivāritaḥ
| tatraiva śūnyatvenābhyāsakaraṇānirvāṇañca kathitaṃ syāt | tadayaṃ samāsārthaḥ | śūnyatādike
na rūpādikaṃ,na tato'nyacchūnyatādikamiti | yathākramaṃ yā samāropāpavādāntamuktatā
sā śūnyatādergāmbhīryaṃ śūnyatādikamiti | gāmbhīryayogāṅgambhīro'bhyāsapatha iti | tathā
coktam |

gambhīro bhāvanāmārgo gāmbhīryaṃ śūnyatādikam |

samāropāpavādāntamuktatā sā gambhīratā ||52|| iti

viśeṣaṇaṃ nirdiśyaivaṃ viśeṣyabhāvanāmārgāthamāha | imāni subhūta ityādi | cintayiṣyatīti |
śrutamayyā prajñayā tulayiṣyatīti cintāmayyā | upanidhyāsyatīti |  bhāvanāmayyā | samādhau
vā prayogamaulapṛṣṭhabhāvinyā prajñayeti yathākramaṃyojyam | kasmin punarviṣaye bhāvanāmārga
ityāha | evaṃ mayetyādi | tatra evaṃ mayā sthātavyam | yathā nirvedhabhāgīyādhikāreṇa
prajñāpāramitāyāmājñaptam,evaṃ mayā śikṣitavyam | yathā darśanamārgādhikāreṇa prajñāpāramitāyāmākhyātam,evaṃ
mayā pratipattavyam | yathā bhāvanāmārgādhikāreṇa prajñāpāramitāyāmupadiṣṭamiti
vācyam |

tathā coktam |

cintātulananidhyānānyabhīkṣṇaṃ bhāvanāpathaḥ |

nirvedhāṅgeṣu dṛṅmārge bhāvanāmārga eva ca ||53|| iti

ata eva catvāri nirvedhabhāgīyāni,darśanabhāvanāmārgau cādhikṛtya,tathā sampādayamānastathopanidhyāyaṃstathopaparīkṣamāṇastathā
prayujyamānastathā ghaṭamānastathā vyāyacchamāna iti ṣaṭpadāni
bhavanti | kathaṃ bhāvanāmārgasya sa eva viṣayaḥ | prābandhikatvātpūrvapūrvasyottarottara
ityadoṣaḥ | bhāvanāmārgānuśaṃsārthaṃ praśnayannāha | ayamityādi | yo bodhisattvaścintādiprayuktaḥ
samyagekadivasamapyatra bhāvanāmārge yogamāpadyate so'yaṃ tenaikadivasena
kiyatpuṇyaṃ karoti | parihārārthamāha | tadyathetyādi | nyūne'pi viṣaye'dhikarāgatvādrāgacaritaḥ
| rāgavikalpabāhulyādvitarkacaritaḥ | samudāyāvayavaśobhatvādyathākramaṃ yoṣidabhirūpā
prāsādikā | dṛṣṭyanukūlatvena darśanīyā | asmin sthāne tvayā gantavyamityabhidhānaṃ saṅketaḥ
| na vaśayediti | na labhatetyeke | na paśyedityaparaḥ | ādimadhyaparyavasāneṣu svābhimatasuratānukūlavyāpāranirvartanādyathāsaṃkhyamevaṃ
kariṣyāmi | evaṃ ramiṣyāmi | evaṃ
krīḍiṣyāmi | sarvatra yatheṣṭapravartanādevaṃ pravicārayiṣyāmiti yojyam | iyata iti rāgacaritapuruṣavitarkasaṃkhyānityarthaḥ
| karmaṇaḥ kṣayācchorayati | viṣkambhaṇādvipṛṣṭhīkaroti
| apūrvasyānutpādanena saṃsārājjanmaprabandhato vyantīkaroti | tadevamapramāṇakuśalasamparigrahādaparimitakalpānāṃ
choraṇapṛṣṭhīkaraṇavyantīkaraṇakṣaṇastrividho'nuśaṃso bhāvanāmārgakāritrajñāpanārthaṃ
kathitaḥ syāt | ya ihetyādi | nirvedhabhāgīyādhikāreṇa yathājñaptaṃ
tiṣṭhati | darśanamārgādhikāreṇa yathākhyātaṃ śikṣate | mṛdumadhyādhimātrabhāvanāmārgādhikāreṇa
yathopadiṣṭaṃ yathānirdiṣṭaṃ pratipadyate,utranidhyāyati,yogamāpadyata iti sambandhaḥ
| upasaṃharannāha | evaṃ subhūte bodhisattva ityādi | ekadivasena tāvatkarma karotītyanantaraṃ
janmaprabandhato'parimitakalpān yāvatā parityajatīti śeṣaḥ | bhāvanāmārgasyedānīṃ prakārabhedo
draṣṭavyaḥ | trayo hi mūlaprakārā mṛdumathyādhimātrāsteṣāṃ punaḥ pratyekaṃ mṛdumadhyādhimātrabhede
kriyamāṇe navaprakārā bhavanti | yathā pratipakṣasyaivaṃ vipakṣasyāpi
navaprakārā veditavyāḥ | tatra ca mṛdumṛdunā mārgeṇādhimātrādhimātravikalpasya prahāṇaṃ yāvadadhimātrādhimātreṇa
mṛdumṛduvikalpasyeti grāhyam | āditaevādhimātramārgāsambhavādutpannādhimātramārgasya
cādhimātrakleśābhāvāt | yathaudāriko malaścailātpūrvaṃ nirdhūyate paścāt
sūkṣmaḥ | yathaudārikañca tamaḥ sūkṣmeṇālokena hanyate,sūkṣmañcādhimātreṇa,śuklāśca dharmā
balavanto durbalāstu kṛṣṇāḥ,kṣaṇikamṛdukenāpyāryamārgeṇānādisaṃsāraparamparāpyāyitānāmadhimātrakleśānāmunmūlanāt
| bahukālasaṃvardhitadoṣāṇāṃ trivṛtkarṣaniṣkarṣaṇavat,kṣaṇikālpapradīpamahātamoghātavaccetyācāryavasubandhuḥ
| tatrānyāpadeśenottarottarapuṇyādhikatvapratipādanāt
| pratipakṣaprabhedamabhibhūyamānapuṇyavacanena ca vipakṣaprabhedaṃ nirdiśan vikalpakleśā
bodhisattvā iti kṛtvā'dhimātrādhimātravikalpaprakāraṃ vaktumāha | yaśca prajñāpāramitāvirahita
ityādi | mṛdumṛdumārgārthamāha | ayameva tata ityādi | tata iti dānaṃ dātuḥ
sakāśādviśiṣyata iti | asaṃkhyeyāprameyāpramāṇapuṇyaparigrahādviśiṣṭataraḥ | adhimātramadhyavikalpaṃ
kathayannāha | punaraparamityādi | dadyātpratiṣṭhāpayediti | niryātayeccirasthitikañca
kuryādityarthaḥ | mṛdumadhyamārgārthamāha | yaśca bodhisattva ityādi | bahutaramityasaṃkhyeyādisvabhāvam
| adhimātramṛduvikalpaṃ pratipādayannāha | punaraparamityādi | yāvadvacanādanāgāmiprabhṛttīnāṃ
grahaṇam | aṇumātrabhayadarśitvena śīleṣu ca paripūrṇakārī | mṛdvadhimātramārgārthamāha
| yaśca bodhisattva ityādi | tato manasikārāditi | prajñāpāramitābhāvanātaḥ
| madhyādhimātravikalpaṃ khyāpayannāha | punaraparamityādi | kṣāntyā ca samanvāgata
iti | parāpakāramarṣaṇādikṣāntyā yuktaḥ | madhyamṛdumārgārthamāha | yaścetyādi | dharmadānamiti
samyagarpaṇam | ata eva dharmaṃ deśayediti pūrvasmādidaṃ viśiṣyate | madhyamadhyavikalpamāvedayannāha
| punaraparamityādi | uttaptavīryatvādārabdhavīryaḥ | madhyamadhyamārgārthamāha
| yaśca khalu punarityādi | pariṇāmayediti | upalambhadṛṣṭyā niryātayet | ata
evānantaraṃ prajñāpāramitoktena pariṇāmeneti viśeṣo vakṣyate | ayameva dharmadānapūrvakopalambhapariṇāmo
madhyamṛduvikalpo vakṣyamāṇapariṇāmāpekṣayā syāt | madhyādhimātramārgārthamāha
| punaraparamityādi | prajñāpāramitokteneti | sarvadharmānupalambhayogena tata ityupalambhayogena
pariṇāmayituḥ sakāśāt | mṛdvadhimātravikalpaṃ nirdiśannāha | punaraparamityādi
| pratisaṃlāne punareva yogamāpadyata iti | pariṇāmottarakālaṃ prajñāpāramitāvihāre cittasamādhānatāṃ
kuryāt | adhimātramṛdumārgārthamāha | yaśca khalu punarityādi | pratisaṃlāne
punareva yogamāpadyeteti | bhūyo'pi manasikuryāt | etadeva spaṣṭayannāha | pratisaṃlāne
ca punareva yogāmāpadyamāna ityādi | mṛdumadhyavikalpaṃ vaktumāha | yadā bhagavannabhisaṃskāra
ityādi | abhisaṃskāraścittābhogo vikalpo viparyāso yadā kathaṃ vikalpabījānugamāttadā
bahutaraṃ puṇyaṃ pariṇāmanākāle prasavatītyucyate vikalpasyāpi māyopamatvenānugamādaviparyāsapravṛttatvena
saṃvṛtyā bahutaraṃ puṇyamiti pariharannadhimātramadhyamārgārthamāha | so'pīdānīmityādi
| sa ityabhisaṃskāraprabhavaḥ puṇyarāśiḥ | idānīmiti | aṣṭamaprakārabhāvanāmārgāvasthāyām
| na tu pūrvaṃ tatra viparyāsaprabhavatvāt | adhyātmabahirdhobhayaśūnyatābhiḥ
śūnyakaḥ | śūnyamahāparamārthaśūnyatābalādriktaḥ | saṃskṛtāsaṃskṛtātyantānavarāgrānavakāraśūnyatābhistucchakaḥ
| prakṛtiśūnyatādibhirnavaprakārairasārakaḥ | sannāhaprasthānasambhāraniryāṇapratipattibhiryathākramaṃ
śūnyaka ityādipadacatuṣṭayamityanye | mṛdumṛduvikalpaṃ
kathayannāha | yathā yathā khalu punarityādi | yathā yatheti | yena yenādhyātmādiśūnyatādyākāreṇa
bodhisattvo mahāsattva ityanantaraṃ saṃkhyeyaprameyādyadhigamasaṃgṛhīta iti śeṣaḥ
| evaṃ dharmāniti | māyopamān | adhimātrādhimātramārgārthamāha | yathā ca yathā ca subhūte
bodhisattva ityādi | sarvavikalpabījavigamādaprameyamasaṃkhyeyaṃ puṇyaṃ prasavati | aprameyamityanenāpramāṇamapyākṣiptam
| ko'rthabheda iti praśnayannāha | aprameyasya cetyādi |
kiṃ nānākaraṇamiti | kiṃ upalakṣaṇaṃ kiṃ sāmānyalakṣaṇamitiyāvat | kaḥ prativiśeṣa iti |
kiṃ svabhāvalakṣaṇaṃ kiṃ svalakṣaṇamityarthaḥ | sāmānyalakṣaṇārthamāha | aprameyamityādi |
yatra pramāṇānyuparamanta iti | yasmin puṇyaviṣaye pratyakṣeṇa viṣayīkartumanumānena ca mātumaśakyalātpratyakṣānumānapramāṇāni
na pravartante,tadaprameyamapramāṇam | anenādhigamasyāsaṃskṛtatvaṃ
vibhutvañca jñāpitamiti kecit | yanna śakyaṃ saṃkhyayā kṣapayitumiti | avidyamānasaṃkhyatvena
yatpuṇyaṃ saṃkhyayā niṣṭhāpayitumaśakyaṃ tadasaṃkhyeyam | anena tasya samatādhigamo
jñāpita ityeke | svabhāvalakṣaṇārthamāha | syādbhagavannityādi | paryāyaḥ prabhedaḥ
| yadityavyayatvādyenetyarthaḥ | aprameyamityasaṃkhyeyādyupalakṣaṇam | sādhūktatvena
tadvacanamanuvadannāha | yatsubhūtirevamihetyādi | evamanūdya pratipādayannāha | syātsubhūta
ityādi | yeneti | dharmadhātusvabhāvātmakeneti | paramārthataḥ śūnyatālakṣaṇo'pi vikalpapratipakṣayorbhedādanāgamyadhyānāntarādinavabhūmiṣu
mahopāyakauśalabalena vā kāmadhātvādinavabhūmiṣu
yathāsaṃkhyaṃ yathoktanavaprakāraḥ prabandhena pravartamāno bhāvanāmārgo'vasātavyaḥ
| tathā coktam |

prābandhikatvādiṣṭo'sau navadhā caprakārataḥ |

mṛdumadhyādhimātrāṇāṃ punarmṛdvādibhedataḥ ||54|| iti

nanvekaikameva prakāramadhikṛtya bhinnārthāsaṃkhyeyāpramāṇapuṇyaprasavakāryavacanasya prayogeṇa
kāraṇānāmapi bahudhā bhedātkathaṃ navaprakāro bhāvanāpatha ityabhiprāyavānāha | kasya
punarityādi | pariharannāha | śūnyatāyā ityādi | trivimokṣamukhasvabhāvabhāvanāmārgaprakārasyetyarthaḥ
| prakarṣaparyantavartitvānnavamaprakārasyaivādhivacanamityavagamādāha | kiṃ
śūnyatāyā ityādi | nānyeṣāmiti | ato'nyeṣāṃ sarvadharmāṇāṃ prathamādiprakārāṇāṃ kinnādhivacanam
| tadvacanena parihartumāha | tatkiṃ manyasa ityādi | sarvadharmā iti prathamādiprakārāḥ
śūnyā eveti nyāyasya sarvatra tulya tvāttrivimokṣamukhasvabhāvāḥ | sarva eva prakārāstathāgatenākhyātāḥ
| sarvaprakārāṇāṃ śūnyatādivacanamiti pratipādya paryāyārthamāha | ye ca
subhūta ityādi | aprameyatā pīti | apiśabdādasaṃkhyeyatādayaḥ | yasmādasaṃkhyeyāprameyādinirdeśā
vāgabhilāpasvabhāvā vyāvṛttyapekṣopajanitanānātvarūpeṇaikasminnarthe prayuktāstasmātparamārthena
yathoktalakṣaṇasya bhāvanāmārgasya bhedaṃ kartuṃ na kṣamā ityāha | tasmāttarhītyādi
| eṣāmityasaṃkhyeyādīnām | saṃvṛtyā tvanālambanamahākaruṇāsvabhāvadharmadhātuniḥṣyandabhūtāste
deśanādharmasvabhāvāyathoktanirdeśā bālajanānāṃ mahāphalodayaprakāśakatvenābhimatāstathāgatasyetyāha
| abhilāṣā ityādi | eta ityasaṃkhyeyādayaḥ | deśanābhinirhāranirdeśa
iti | deśanā'bhinirhriyate | janyate'neneti deśanābhinirhāro dharmakāyastasyodbhāvanāsaṃvṛtyā
nirdeśa iti vigrahaḥ |

tathā coktam |

asaṃkhyeyādinirdeśāḥ paramārthena na kṣamā |

kṛpāniṣyandabhūtāste saṃvṛtyābhimatā muneḥ ||55|| iti |

tathāgatasya karuṇāniṣyandanirdeśatvādetaiḥ sarvaviṣayairbhavitavyamityāha | āścaryamityādi
| yāvadvacanādaprameyatādiparigrahaḥ | sarvadharmāṇāmiti | prathamādinavaprakārāṇāṃ dharmateti
nirvāṇarūpatā,vyañjanārthayorbhedānupalambhādanabhilāpyā | bhāṣitasyetyanantaranirdeśasya
| tathā sarvadharmā iti | rūpādayaḥ |  sādhūktatvādevametadityādyanūdya pūrvavat | tatkasya
hetorityāśaṅkyāha | yā subhūta ityādi |  sarvadharmāṇāṃ śūnyateti | jñeyatvādibhedāntarapratikṣepeṇa
śūnyatetyuktā | tataḥ śūnyāḥ sarvadharmā evābhilapituṃ na śakyā ityarthaḥ
| nanu niḥsvabhāvatayā tattvānyatvābhyāmavācyasya paramārthato dharmatāsvarūpasyābhimatamārgavastuno
vipakṣapratipakṣayorthathākramamapagamodayau na yuijyete | sarvathātiśayādhānābhāvādityāha
| kiṃ punarbhagavannityādi | no hīdaṃ subhūta ityādi | yadyevaṃ bhāvanāsaṃjñakena
mārgeṇa naiva kiñcidadhimātrādi navavidhaṃ vikalpajātaṃ parityaktaṃ,nāpi kiñcinmṛdumṛdvādinavaprakāraṃ
mārgajātaṃ prāptam | ato'nupanyasanīya evetyabhiprāyeṇāniṣṭamāpādayannāha
| sacedbhagavannityādi | anabhilapyasyeti | bhāvanāmārgasya tatprabhedatvādeva dānādīnāmapi
hānivṛddhayabhāva ityādi | dānapāramitāyā apītyādi | bhavatvevaṃ ko doṣa iti cedāha |
sacedbhagavannityādi | kathamiti kṣepeṇevetyarthaḥ | upacayārthamāha | na ca bhagavannityādi
| tathā coktam |

hānivṛddhī na yujyete nirālāpasya vastunaḥ |

bhāvanākhyena kiṃ hīnaṃ vartmanā kimudāgatam ||56||iti |

paramārthato'niṣṭāpādanamapi na bhavatītyāha | evametadityādi | saṃvṛtyā tu yathānuttarā samyaksaṃbodhistathā
bhāvanāmārgo'rthakriyākārīti kathayannāha | api tu khalu punarityādi,naivaṃ
bhavatiti | dānapāramitā vivardhate vā parihīyate veti vastūpalambhayogenaivañcittamutpadyate
| yathānuttareti | yathādhipatyamātreṇa niratiśayādhānā'nuttarā samyaksambodhirvineyānāṃ
puṇyajñānānurūpatayā viśiṣṭārthapratibhāsicittajananadvāreṇa pariṇāmitapuṇyavardhanātsaṃvṛtyābhimatārthasya
sādhikā tathā pariṇāmayatītyarthaḥ | tadvadayamapyāgantukamalāpagamādbhāvanayā
sākṣātkṛto bhāvanāmārgo māyopamatvānniratiśayādhāno yathāsaṃvṛtyā vipakṣapratipakṣayorapagamodayakrameṇārthakriyākārī
tathopanyasyata iti matiḥ | tathā coktam |

yathā bodhistathaivāsāviṣṭasyārthasya sādhakaḥ | iti |

asyaivārthasya vistareṇa nirdeśārthaṃ punaraparamityādipañcahārakopādānam | kiṃ lakṣaṇā bodhirityāha
| kā puna reṣetyādi | tathataiṣeti | tathatā svarūpāmāyopamaniṣprapañcajñānātmakadharmakāyādimayatathāgatasvabhāveti
yāvat | bhāvanāmārgo'pi tathatāsvabhāva evetyabhiprāyaḥ
|

tathā coktam |

tathatālakṣaṇā bodhiḥ so'pi tallakṣaṇo mataḥ ||47||iti |

na ca subhūte tathatā vivardhate vā parihīyate vā tatkharūpatvāttathā bodhimārgāvapīti śeṣaḥ
| evaṃ hi hetuphalayoḥ phalahetvarthāparasparasvabhāvānuvidhānāddhetuphalasambandhāvaiṣarītyamudbhāvitaṃ
syāt | punarapi saṃvṛtyā mārgasya sāmarthyamāvedayannāha | sacedbodhisattva
ityādi | tatpratisaṃyuktairiti | bhāvanāmārgapratibaddhaiḥ | abhīkṣṇaṃ bahulamiti | prayogapṛṣṭhāvasthābhedena
dvayopādānam | maulāvasthāyāṃ tanmayatvena viharaṇānupapatteḥ | evamiti
| tathārūpeṇa | upasaṃharannāha | evaṃ khalu subhūta ityādi | arthasyeti | bhāvanāmārgasya
||

abhisamayālaṅkārālokāyāṃ prajñāpāramitāvyākhyāyāṃ śūnyatāparivarto nāmāṣṭādaśaḥ ||

