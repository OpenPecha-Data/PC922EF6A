dvātriṃśattamaparivartaḥ |

samyagadhigatānāmeva samādhīnāṃ vyāpārakathanārthamāha | saha pratilabdhānāṃ ca subhūta ityādi
| punarapyādarotpādanāya parīndanārthamupoddhātayannāha | tatra khalu punarbhagavānityādi
| tadanenāpīti | yasmādāryasadāpraruditasyaivamarthakārikā | tasmādanenāpi na kevalaṃ prāguktaparyāyeṇetyarthaḥ,tathāgatādhiṣṭhāneneti
mahānuśaṃsatvena bahvantarāyatvātsahasāpi
likhitumaśakyā | tasmāttathāgatānubhāvenopoddhātaṃ kṛtvaivaṃ parīndanāmāvedayannāha | tasmāttarhyānandetyādi
| kiṃ nibandhaneyaṃ vistareṇa parīndaneti | tatkasya hetorityāśaṅkyāha
| atra hi prajñāpāramitāyāmityādi | tadeva spaṣṭayannāha | tat kiṃ manyasa ityādi | evaṃ saṃkṣiptavistararucisattvānugraheṇa
sarvākārajñatādayaḥ sakāritradharmakāyāvasānāḥ sarva evāṣṭau
padārthāḥ samupajātā bhavanti | athavā prathamaṃ sarvākārajñatāditrisarvajñatābhilakṣyasthānīyatvena
lakṣaṇam | tato vaśitvārthaṃ trisarvajñatābhāvanāṃ prati prayujyate'neneti
trisarvajñatāprayogaḥ sarvākārābhisaṃbodhaḥ | tato'tyabhyāsātprakarṣāgamanamiti trisarvajñatāprakarṣāvastho
mūrdhābhisamayaḥ | tato'dhigatavastuniśrayāya vyastasamastavibhāvitārthapraguṇīkaraṇamiti
trisarvajñatānukramāvastho'nupūrvābhisamayaḥ | tato viśeṣagamanabhāvāttrisarvajñatāniṣṭhāvasthaḥ
samyagekakṣaṇābhisambodhaḥ | tatastasya phalamiti trisarvajñatāvipāko
dharmakāyaḥ sakāritra ityamunā ṣaṭprakāreṇārthasaṅgraheṇa saṃkṣiptamadhyarucisattvānukampayā
pūrvavadiyaṃ jinajananī vyākhyeyā | tathā coktam |

lakṣaṇaṃ tatprayogastatprakarṣastadanukramaḥ |

tanniṣṭhā tadvipākaścetyanyaḥ ṣoḍārthasaṅgrahaḥ ||1|| iti |

athavā''dau sarvākārajñatāditrisarvajñatāsvabhāvaḥ pravṛttigocaratvādviṣayaḥ | sa kathaṃ prayujyata
iti | tadanantaraṃ sarvākārābhisambodhādiścaturvidho'bhisamayo hetusvabhāvaḥ prayogaḥ
| tasyaivaṃ prayogavato viṣayasya kiṃ phalamiti | tadanu dharmakāyaḥ sakarmaphalamityevaṃ
trividhenārthasaṅgraheṇa saṃkṣiptasaṃkṣeparucisattvānurodhena tathaiveyaṃ bhagavatī vyākhyeyā
| tathā coktam |

viṣayastritayo hetuḥ prayogaścaturātmakaḥ |

dharmakāyaḥ phalaṃ karmetyanyastredhārthasaṅgrahaḥ ||2|| iti |

idamavocadbhagavānityādi | sānnidhyamātratastasya puṃsaścintāmaṇeriva niḥsaranti yathākāmaṃ
kudryādibhyo deśanā iti nyāyena bhavyavineyajanadaiśikatvādhyavasāyādimanantaroditamakhilaṃ
prajñāpāramitāsūtraratnatattvamavocaduktavān bhagavānāttamanā hṛṣṭacitaḥ | yadyapi cānyairāryasubhūtiprabhṛtibhirapi
kiñciduktam,tattu bhagavadādhipatyādevetyadoṣaḥ | te cāryamaitreyapramukhā
mahābodhisattvā vibhaktivipariṇāmena sambandhādāttamanaso bhāṣitamabhyanandanniti
sambandhaḥ | cakāraḥ savartrottarāpekṣayā samuccayārthaḥ | tathāryasubhūtirapyāttamanā
vacanavipariṇāmena sambandhādbhāṣitamabhyanandaditi sambandhaḥ | evamāryaśāriputrādyapekṣayā
pratyekaṃ yojyam | devamānuṣāsuragandharvaiḥ saha vartata iti sadevamānuṣāsuragandharvo
lokaḥ | nanu ca ko'parastadvyatirikto loko'sti yastaiḥ saha vartata ityucyate | samudāyasamudāyinorbhedāpekṣayā
tathāvacanādadoṣo'yam | api ca santyanye'pi bahavaḥ kinnaramahoragagaruḍādaya
ityacodyametat| ete sarve'pi saddharmaśravaṇānnānyat svahitaṃ parahitaṃ ca gurutaramupalabdhavantaḥ,ataḥ
pramodakāraṇasadbhāvāt saṃjātapramodātiśayāḥ santo bhagavatā
bhāṣitaṃ sādhu bhagavan parameśvara karuṇāmayamūrte subhāṣitamidaṃ yuṣmākaṃ vacamityādinā'bhyanandannityabhinanditavanta
ityarthaḥ ||

abhisamayālaṅkārālokāyāṃ prajñāpāramitāvyākhyāyāṃ parīndanāparivarto nāma dvātriṃśattamaḥ ||

sarvaivādhigamārthatattvapadavī samyaksamudyotitā

saṃkṣiptādipadābhidhānakuśalairevaṃ yato nāyakaiḥ |

sarvasmin vihitaśramaiḥ pravacane jñeyo viśeṣastataḥ

prajñāpāramitānaye punarayaṃ granthātmakaḥ kevalaḥ ||

āryāsaṅgamatānusārisudhiyāṃ nirmatsarāṇāṃ satāṃ

bhadrasyāpi gurorbahuśrutavato vairocanajñāninaḥ |

sāmarthyādupajātapāṭavalavo bhadro'karodbhaktitaḥ

spaṣṭārthāṃ harisaṃjñako bhagavatīmāryāmimāṃ sarvaśaḥ ||

tathyātathyavibhāgayuktivikalajñānodayātsaṃvṛtau

saṃsārārṇavapaṅkanimagnamanaso jātāḥ sadā dehinaḥ |

sarve'mī jananīnibandhanakṛtādvījān mayā'ptācchubhāt

sarvākāravarā bhavantu niyataṃ kāyatrayaprāpiṇaḥ ||

saṃbuddhaiḥ sasutairiyaṃ suvivṛtā mātā kka vā saṃsthitā

kvāhaṃ dhīdhanasampadāmaviṣayo vācāṃ tathā'gocaraḥ |

bhūyāsaṃ jaḍa evameti satataṃ janmāntareṣvapyaha-

mabhyuhyaiva midaṃ kṛtaṃ na viduṣāṃ yuktaṃ samullaṅghitum ||

irṣyāśalyavitudyamānahṛdayāḥ śaktā na kartuṃ kṣatiṃ

mithyāmānabalārjitaśrutatayā prajñāvatāmagrataḥ |

pātālādiva khaṃ vidūramasatāṃ puṃsāṃ satāñcāntaraṃ

tasmādeva tathāvidhān prati na naḥ sūkṣmāpi kācidvyathā ||

khyāto yo bhuvi puṇyakīrttinicayo vidvajjanālaṅkṛta-

stasmin sarvaguṇākare trikuṭukaśrīmadvihāre śubhe |

dānāllabdhamahodayasya karuṇādevasya dharmātmanaḥ

sānāthyena sukhopadhānanilaye sthitvā vivekāspade ||

krudhyatkuñjarakumbhapīṭhadalanavyāsaktyatyātmanaḥ

puṇyābhyāsakṛtābhiyogajabalātsamyaksamādāyinaḥ |

rājye rājyabhaṭādivaṃśapatitaśrīdharmapālasya vai

tattvālokavidhāyinī viracitā satpañjikeyaṃ mayā ||

yo'laṅkāro'bhisamaye tadālokaprakāśikā

prajñāpāramitāvyākhyā samāpteyaṃ śubhodayā |

nyūnātirekaśaṅkāyāṃ vijñātavyo'dhunā budhaiḥ

granthasyāsya paricchedo māturasyāḥ pramāṇataḥ ||

kṛtiriyamācārya-haribhadrapādānām ||

ye dharmā hetuprabhavā hetuṃ teṣāṃ tathāgato hyavadat |

teṣāṃ ca yo nirodha evaṃvādī mahāśramaṇaḥ ||

