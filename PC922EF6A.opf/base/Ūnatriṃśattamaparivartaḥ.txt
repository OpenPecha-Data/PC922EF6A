ūnatriṃśattamaparivartaḥ |bhāvanāmārgamevamabhidhāya tatra praheyaścaturvidho grāhyagrāhakavikalpaḥ
vipakṣapratipakṣapratipādanaparatvena vaktavya ityupodghātayannāha | punaraparamityādi
| tatra ca prathamo grāhyavikalpo viṣayabhedānnavadheti | prathamavikalpārthamāha | sarvadharmasaṅgataḥ
prajñāpāramitānugantavyeti | sarvadharmasaṃkṣepavikalpaprahāṇārthaṃ sarvadharmānabhiniveśādbhāvanāmārgo
bhāvayitavyaḥ | evamuttaratravikalpādhikāre prajñāpāramitārtho
bhāvanāmārgārtha ityavagantavyam | dvitīyavikalpārthamāha | sarvadharmāsambhedata iti
| dharmavistaravikalpaprahāṇārthaṃ sarvadharmāṇāṃ dharmadhāturūpeṇāsambhedādekarūpatvāt
| tṛtīyavikalpārthamāha | sarvadharmāsambhavata iti tathāgatasānāthyābhāvavikalpaprahāṇārthaṃ
sarvadharmāṇāṃ tattvenānutpādāt | caturthavikalpārthamāha | sarvadharmānirvikārasamā iti
| prayogamārgaguṇābhāvavikalpaprahāṇārthaṃ sarvadharmāṇāṃ dharmadhātunānirvikāreṇa tulyatvāt
| pañcamavikalpārthamāha | sarvadharmāṇāmanātmāvijñaptitaḥ prajñānubodhanata iti | darśanamārgaguṇābhāvavikalpaprahāṇārthaṃ
sarvadharmāṇāmanātmarūpeṇāvijñānarūpamiti prajñayā'vabodhāt
| ṣaṣṭhavikalpārthamāha | sarvadharmāśca nāmamātreṇa vyavahāramātreṇābhilapyanta
iti | bhāvanāmārgaguṇābhāvavikalpaprahāṇārthamantarjalpabahirjalpamātreṇa sarvadharmāṇāṃ
saṃvṛtyābhilapanāt,bahirjalpe tu kasyacidabhiniveśa ityāha | vyavahāraścetyādi | saptamavikalpārthamāha
| sarvadharmā avyavahārā ityādi | prayogamārgavikalpaprahāṇārthaṃ sarvadharmāṇāṃ
māyopamatvena śrutacintālaukikalokottarajñānairyathākramamabhilapayitumaśakyatvādavyavahārā'vyāhārāvyavahṛtāvyāhṛtatvena
| aṣṭamavikalpārthamāha | sarvadharmāpramāṇata iti | darśanamārgavikalpaprahāṇārthaṃ
dharmadhāturūpeṇa sarvadharmāṇāmapramāṇatvāt | tadeva spaṣṭayannāha
| rūpāpramāṇata ityādi | navamavikalpārthamāha | sarvadharmānimittata iti | bhāvanāmārgavikalpaprahāṇārthaṃ
sarvadharmāṇāṃ śūnyatvenānimittatvāt | etaduktaṃ syāt | saṃkṣiptarucisattvānugraheṇa
dharmasaṃkṣepe vistararucisattvānukampayā dharmavistare yathāvihitārthānānuṣṭhānena
buddhasānāthyāparigrahe samutpananiruddhatvena prayogamārgāguṇābhāve samyagutpattivaidhuryāddarśanamārgaguṇābhāve
anāgatāsattvena bhāvanāmārgaguṇābhāve śāntatvādinā
nirvāṇaprayogamārge śūnyatābhinirhāratvena darśanamārge naiḥsvābhāvyabhāvakatvena bhāvanāmārge
ca māyopamatayā pravṛttirmayā kāryetyevaṃ pravṛttipakṣādhiṣṭhānaḥ prathamo grāhyavikalpo
navaprakāro bhāvanāmārgaprayogāvasthāyāṃ bodhisattvānāṃ praheyastattat pratipakṣāvasthāpratipādanena
vyatirekamukhenokta iti | tathā coktam,-saṃkṣepe vistare buddhaiḥ sānāthyenāparigrahe
|traikālike guṇābhāve śreyasastrividhe pathi

eko grāhyavikalpo'yaṃ prayogākāragocaraḥ | itiprathamamevaṃ nirdiśya dvitīyo grāhyavikalpo navaprakāro
vaktavya iti | prathamavikalpārthamāha | sarvadharmanirvedhata iti | bodhicittānutpādavikalpāpanodārthaṃ
sarvadharmāṇāṃ dharmadhāturūpeṇādhigamāt | dvitīyavikalpārthamāha
| sarvadharmaprakṛtipariśuddhita iti | bodhimaṇḍāmanasikāravikalpāpanodārthaṃ sarvadharmāṇāṃ
svabhāvaviśuddhiparijñānāt | tṛtīyavikalpārthamāha | sarvadharmāvacanata iti | śrāvakayānamanasikāravikalpāpanodanārthaṃ
sarvadharmāṇāṃ vākpathātikrāntatvāt | caturthavikalpārthamāha
| sarvadharmāṇāmanirodhataḥ prahāṇasamatayeti | pratyekabuddhayānamanasikāravikalpāpanodārthaṃ
sarvadharmāṇāmutpādābhāvenānirodhāt prahāṇatulyatvena | pañcamavikalpārthamāha
| sarvadharmāṇāṃ nirvāṇaprāptita iti | samyaksambodheramanasikāravikalpāpanodārthaṃ tathatāsamatayā
sarvadharmāṇāṃ nirvāṇādhigamāt | ṣaṣṭhavikalpārthamāha | sarvadharmā ityādi |
bhāvanāvikalpāpanodārthamatītānāgatādhvanorasattvādyathākramaṃ nāgacchanti na gacchanti'tasmādajānānāḥ
santo dharmā vartamāne notpannā dharmadhāturivātyantānutpādāt | saptamavikalpārthamāha
| ātmaparādarśanata iti | abhāvanāvikalpāpanodārthaṃ svaparānupalambhāt | aṣṭamavikalpārthamāha
| sarvadharmā ityādi | naivabhāvanānābhāvanāvikalpāpanodārthamutpādādidoṣābhāvādāryā
bhāvanārhādarhanto yasmānmāyopamatvena svabhāvaviśuddhatvāt | navamavikalpārthamāha
| apahṛtabhārā iti | ayathārthavikalpāpanodārthaṃ kleśajñeyāvaraṇabhārābhāvādapahṛtabhāratvena
| etaduktaṃ bhavati | kalyāṇamitrādivaikalyādbodhicittānutpāde viśiṣṭabuddhā lambanapuṇyābhāvādbodhimaṇḍāmanaskāre
śrāvakagotratvāttadyānamanaskaraṇe pratyekabuddhagotratvāttadyānāmukhīkaraṇe
prajñāpāramitāpratipattivaidhuryātsamyaksambodhyamanaskaraṇe sopalambhatvena
bhāvanāyāṃ nirūpalambhavattvenābhāvanāyāmanupalambhānanupalambhatvānnabhāvanānābhāvane
viparītābhiniveśādayathārthatve ca bhāvādyabhiniveśādduṣṭatvena nivṛttirmayā kāryetyevaṃ
nivṛttipakṣādhiṣṭhāno dvitīyo grāhyavikalpo navaprakāro bhāvanāmārge cittacaittapravṛttyavasthāyāṃ
bodhisattvānāṃ praheyastattatpratipakṣāvasthāpratipādanena vyatirekamukhenokta
iti | tathā coktam |dvitīyaścittacaittānāṃ pravṛttiviṣayo mataḥ

anutpādastu cittasya bodhimaṇḍāmanaskriyā |hīnayānamanaskārau sambodheramanaskṛtiḥ

bhāvane'bhāvane caiva tadviparyaya eva ca |ayathārthaśca vijñeyo vikalpo bhāvanāpathe

itidvitīyamevaṃ grāhyavikalpaṃ nirdiśya prathamagrāhakavikalpo navaprakāro vaktavya iti | prathamavikalpārthamāha
| sarvadharmādeśāpradeśata iti | sattvaprajñaptivikalpanirāsārthaṃ sarvadharmāṇāṃ
prakṛtyā dharmadhātusvabhāvatvena sāmānyaviśiṣṭadeśaviviktatvāt | tadeva spaṣṭayantatkasya
hetorityāśaṅkyāha | rūpaṃ hītyādi | prakṛtisvabhāvata iti | śūnyatāprakṛtitvena
sāmānyaviśeṣadeśaviviktasvabhāvatvāt | dvitīyavikalpārthamāha | sarvadharmanirodhaprahlādanatvāditi
| dharmaprajñaptivikalpanirāsārthaṃ sarvadharmāṇāṃ nirodhasya śūnyatorakaruṇādyapramāṇaguṇagarbhatvena
harṣakaraṇāt | tṛtīyavikalpārthamāha | aratyaviratita iti | aśūnyatvavikalpanirāsārthaṃ
sarvadharmeṣu māyopamatvenābhiniveśānabhiniveśaviyogāt | caturthavikalpārthamāha
| araktāviraktatayeti | saktivikalpanirāsārthaṃ sarvadharmāṇāṃ dharmadhātusvabhāvena
rāgārāgaviviktatvāt | tadeva kathayituṃ tatkasya hetorityāśaṅkyāha | rūpaṃ hītyādi
| satattveneti | tattvaparyāya eva satattvaśabdo draṣṭavyaḥ | pañcamavikalpārthamāha
| prakṛtipariśuddhatvāditi | sarvadharmapravicayavikalpanirāsārthaṃ sarvadharmāṇāṃ svabhāvānutpannatvena
pariśuddhatvāt | ṣaṣṭhavikalpārthamāha | sarvadharmā ityādi | vastūddeśavikalpanirāsārthaṃ
māyopamatvena saṅgāsaṅgavigamādasaktatvena sarvadharmāṇām | saptavikalpārthamāha
| bodhirityādi | yānatritayaniryāṇavikalpanirāsārtham |dharmadhātuvinirmukto yasmāddharmo
na vidyate |iti buddhajñānāvabodhanatayā sarvadharmāṇāṃ bodhisvabhāvatvena | aṣṭamavikalpārthamāha
| sarvadharma śūnyānimitta ityādi | dakṣiṇā'śuddhivikalpanirāsārtham | sarvadharmāṇāṃ
trivimokṣasvabhāvatvena | navamavikalpārthamāha | sarvadharmābhaiṣajyamityādi
| caryāvikopanavikalpanirāsārtham | maitrīsvarūpatayā dveṣādidoṣapraśamanena sarvadharmāṇāṃ
bhaiṣajyasvābhāvyāt | etaduktam  | dravyasadanupapattyā sattvaprajñaptau pratibhāsamātratvāt
sarvadharmaprajñaptau sarvatragatvāt sarvākārajñatādidharmāśūnyatve sarvathābhiniveśaprahāṇāddharmasaktau
niḥsvabhāvāvabodhena dharmapravicaye samuddeśākaraṇena vastūddeśakaraṇe
rūpādyupalambhatvādyānatrayaniryāṇe samyagapratipannatvena dakṣiṇā'śuddhau dānādyupalambhapratipattyā
caryāvikopane ca dravyasannevātmā grāhaka ityevaṃ dravyasatpuruṣādhiṣṭhānaḥ
prathamo grāhakavikalpo navaprakāro bodhisattvānāṃ bhāvanāmārgaprayogāvasthāyāṃ praheyastatpratipakṣāvasthāpratipādanena
vyatirekamukhenokta iti | tathā coktam |grāhakaḥ prathamo
jñeyaḥ sattvaprajñaptigocaraḥ |dharmaprajñaptyaśūnyatvasaktipravicayātmakaḥ

kṛte ca vastuno yānatritaye ca sa kīrttitaḥ |dakṣiṇāyā aśuddhau vā caryāyāśca vikopane

itiprathamamevaṃ grāhakavikalpaṃ nirdiśya dvitīyo grāhakavikalpo navaprakāro vaktavya iti prathamavikalpārthamāha
| sarvadharmā maitrīvihāriṇa ityādi | sarvākārajñatāvaraṇasammohavikalpāpanayanārthaṃ
sarvadharmāṇāñcaturbrahmavihārasvābhāvyāt | dvitīyavikalpārthamāha | sarvadharmā
brahmabhūtā ityādi | mārgajñatāvaraṇasaṃmohavikalpāpanayanārthaṃ sarvadoṣāṇāmahetutvenānutpādakatvāt
sarvadharmāṇāṃ nirvāṇarūpatvena tṛtīyavikalpārthamāha | sarvadharmāṇāmityādi
| sarvajñatāvaraṇasaṃmohavikalpāpanayanārthaṃ sarvabhāvānāṃ prārthanāpratighaviviktatvena
| caturthavikalpārthamāha | samudrāparyantatayeti | sarvaśāntamārgasaṃmohavikalpāpanayanārtha
sarvadharmāṇāṃ daśabalādiguṇaratnahetutvena samudrasamatvāt,samudrāparyantatvena
pañcamavikalpārthamāha | gaganāparyantatayeti | tathāgatādisaṃyogaviyogasaṃmohavikalpāpanayanārthaṃ
sarvadharmāṇāṃ śūnyatvena gaganasamatvād gaganāparyantatayā | ṣaṣṭhavikalpārthamāha
| meruvicitratayeti | asamatvasaṃmohavikalpāpanayanārthaṃ sarvāniṣṭopanipātākṣobhyatvena
merusamatvāt,sarvadharmāṇāṃ meruvicitratvāt | saptamavikalpārthamāha | rūpāparyantatayeti
| duḥkhādisaṃmohavikalpāpanayanārthaṃ dharmadhātusvarūpatvāt prajñādīnāmaparyantatvena
| aṣṭamavikalpārthamāha | sūryaraśmītyādi | kleśaprakṛtisaṃmohavikalpāpanayanārthaṃ prakṛtiprabhāsvaratvena
sūryamaṇḍalaraśmyutpādasamatvāt sarvadharmāṇāṃ sūryaraśmimaṇḍalāparyantāvabhāsanatayā
| navamavikalpārthamāha sarvaśabdāparyantatayeti | advayasaṃmohavikalpāpanayanārthaṃ
nāmamātrasvabhāvena sarvaśabdāparyantasamatvātsarvadharmāṇāṃ sarvaśabdāparyantatayā
prajñāpāramitā'nugantavyā | etaduktam | sarvākārāparijñānena sarvakārajñatāvaraṇasaṃmohe
sarvamārgāparijñānena mārgajñatāvaraṇasaṃmohe sarvavastvaparijñānena sarvajñatāvaraṇasaṃmohe
prajñāpāramitā'parijñānena sarvaśāntamārgasaṃmohe tathatājñeyarūpādyaparijñānena tathatādisaṃyogaviyogasaṃmohe
mārādisvarūpāparijñānenāsamatvasaṃmohe yathārutārthagrāhitvena
duḥkhādisatyasaṃmohe rāgādisvabhāvāparijñānena kleśapravṛttisaṃmohe grāhyagrāhakalakṣaṇāparijñānenādvayasaṃmohe
ca | sattvaprajñaptitadvyavasthāpanapratibhāsamānahetuviṣayaḥ prajñaptisanneva
ātmāgrāhaka iti prajñaptisatpuruṣādhiṣṭhāno dvitīyo grāhakavikalpo navaprakāro
bhāvanāmārgacittacaittapravṛttyavasthāyāṃ bodhisattvānāṃ praheyastattatpratipakṣāvasthāpratipādanena
vyatirekamukhenokta iti | tathā coktam |sattvaprajñaptitaddhetuviṣayo navadhā'paraḥ
|bhāvanāmārgasambaddho vipakṣastadvighātataḥ

sarvajñatānāṃ tisṛṇāṃ yathāsvaṃ trividhāvṛtau |śāntimārgatathatādisaṃprayogaviyogayoḥ

asamatve ca duḥkhādau kleśānāṃ prakṛtāvapi |dvayābhāve ca saṃmohe vikalpaḥ paścimo mataḥ

itiyathoktabhāvanāmārge vipakṣamevaṃ sapratipakṣaṃ nirdiśya tadadhigamenaiva caturvikalpaprahāṇāt
sarvaguṇasampado bhavantītyāha | sarvabuddhadharmasamudāgamāparyantatayeti | etaduktaṃ
bhāvanāmārgābhyāsādāsāñcaturvikalpajātīnāmupadravatvenetīnāṃ kṣaye sati maṃrodhavaikalpena
saṃharṣocchāsaprāptā iva sarvāstriyānasaṃgṛhītā guṇasampadaḥ kṛpāpāratantryātsarvaprakārajagatsaukhyotpādanadakṣāḥ
sarvathābhimukhyā gamanaprakāreṇa prakarṣaparyantādhigamaphalaiḥ
prāptaśobhaṃ bhāvanāmārgasthaṃ bodhisattvamāśrayante mahāsamudramiva nadya ityevaṃ sarvabuddhadharmāṇāṃ
samudāgamāparyantatvena mahānuśaṃsāsvabhāvena bhāvanāmārgo'vasātavya iti
| tathā coktam |āsāṃ kṣaye satītīnāṃ cirāyocchūsitā iva |sarvākārajagatsaukhyasādhānā guṇasampadaḥ

sarvāḥ sarvābhisāreṇa nikāmaphalaśālinam |bhajante taṃ māhasattvaṃ mahodadhimivāpagāḥ

itibhāvanāmārgānantaramānantaryamārga ityānantaryasamādhyarthamāha | sarvasattvadhātvityādi
| etaduktaṃ śrāvakapratyekabuddhabhūmau bodhisattvanyāmāvakrāntau trisāhasramahāsāhasralokadhātavīyasattvān
pratiṣṭhāpya kaścidyatpuṇyaṃ prasravati tadupamīkṛtya tadviśiṣṭapuṇyabahutvena
yā sarvākārajñatā buddhatvamiti buddhatvaprāpteravyavahito yaḥ pūrvasamanantaraḥ samādhiḥ
so'trānantaryasamādhistasyaivaṃ sarvasattvadhātupuṇyajñānasaṃbhārātprativiśiṣṭatvenāparyantatayā
prajñāpāramitā bhāvanīyeti | tathā coktam |trisāhasrajanaṃ śiṣyakhaṅgādhigamasaṃpadi
|bodhisattvasya ca nyāme pratiṣṭhāpyaśubhopamāḥ

kṛtvā puṇyabahutvena buddhatvāpteranantaraḥ |ānantaryasamādhiḥ sa sarvākārajñatā ca tat

itiasya cānantaryasamādheḥ sarvadharmābhāva ālambanapratyayaḥ smaraṇañcādhipatipratyayaḥ prakṛtiśāntatā
cākāro'rthādākṣipto veditavyo'nyathānantaryasamādheradhigantumaśakyatvāt | tathā
coktam |ālambanamabhāvo'sya smṛtiścādhipatirmataḥ |akāraḥ śāntatā cātra itiatra ca sthāne
duravagāhatvādaviditopāyakauśalānāṃ pravādināṃ nānācodyamukhaparamparā prasarpiṇī vipratipattiridānīṃ
nirākartavyeti | prathamavipratipattyarthamāha | pṛthivīdhātvaparyantatayeti
| saṃskṛtāsaṃskṛtadhātvorabhāvatvenālambanopapattau vipratipatternirākaraṇāya māyopamatayā
sarvaguṇapratiṣṭhābhāvāt pṛthivīsamatvena saṃvṛtyā sarvadharmāṇāmālambanasvābhāvyātpṛthivīdhātvaparyantatayā''nantaryasamādhiranugantavya
ityarthaḥ | evamuttaratrāpyānantaryasamādhiḥ
prajñāpāramitārtho'sminnadhikāre pratipattavyaḥ | sarvathā nirūpatvādālambanasvabhāvadhāraṇe
dvitīyavipratipattiṃ nirākartuṃ prakṛtiviśuddhatvādasamatvena sarvadharmāṇāṃ tathaivālambanasvabhāvavyavasthāpanādabdhātvaparyantatayā
| bhāvābhāvānupalambhena sarvākārajñatājñāne
tṛtīyavipratipattinirācikīrṣayā prakṛtiprabhāsvaratvāttejaḥsamatvena sarvadharmāṇāṃ
pūrvavatsarvākārajñatājñānarūpatvāttejodhātvarthaparyantatayā | tathatāsvabhāvatvena saṃvṛtiparamārthasatyadvaye
caturthavipratipatternirākaraṇāyānavasthitavṛttitvādvāyusamatvena
sarvadharmāṇāṃ saṃvṛtyā niścitasatyadvayarūpatvādvāyudhātvaparyantatayā | dānādyanupalambhena
prayoge pañcamavipratipattiṃ nirākartuṃ prajñaptisattvādākāśasamatvena sarvadharmāṇāṃ
pūrvavatprayogasvabhāvaniścayādākāśadhātvaparyantatayā | bodhavyābhāvādbuddharatne ṣaṣṭhavipratipattinirācikīrṣayā
vijñaptimātrātmakatvādvijñānasamatvena sarvadharmāṇāṃ tathaiva
tathāgatarūpatvādvijñānadhātvaparyantatayā prajñāpāramitānugantavyetyāha | evamabdhātutejodhātvityādi
| saptamavipratipattyarthamāha | kuśalākuśaletyādi | nāmadheyamātratvāddharmaratne
vipratipatternirākaraṇāya tattvato'nutpannatvātkuśalākuśaladharmasañcayavigatatvena sarvadharmāṇāṃ
saṃvṛtyā vyavasthāpitadharmarūpatvāt kuśalākuśaladharmasañcayāpramāṇatayā |
aṣṭamavipratipattyarthamāha | sarvadharmetyādi | rūpādyālambanapratiṣedhātsaṃgharatne vipratipattiṃ
nirākartuṃ māyopamatvātsarvadharmasañcayavigatatvena sarvadharmāṇāṃ pūrvavat saṅgharūpatvāt,sarvadharmasañcayāpramāṇatayā
| navamavipratipattyarthamāha | sarvadharmasamādhirityādi
| dānādyupalambhenopāyakauśale vipratipatternirācikīrṣayā dharmadhāturūpatvātsarvadharmasamādhyaparyantatāsamatvena
sarvadharmāṇāṃ tathaivopāyakauśalasadbhāvāt sarvadharmasamādhyaparyantatāpratilambhitayā
| daśamavipratipattyarthamāha | sarvabuddhetyādi | bhāvābhāvobhayarūpādhigamapratiṣedhāttathāgatābhisamaye
vipratipatternirākaraṇāya tathatārūpeṇa
buddhadharmasvabhāvatvātsarvadharmāṇāṃ yogisaṃvṛtyā tathāgatābhisamayāvasthānātsarvabuddhadharmāparyantatayā
| ekādaśavipratipattyarthamāha | sarvadharmāparyantatayeti | prapañcavyavasthāpitānityāditvena
nityādiviparyāse vipratipatternirācikīrṣayā dharmatārūpeṇāparyantadharmatātmakatvātsarvadharmāṇāṃ
pūrvavadvyavasthāpitamityādiviparyāsasadbhāvātsarvadharmāparyantatayā
| dvādaśavipratipattyarthamāha | śūnyatāparyantatayeti | vibhāvitamārgaphalāsākṣātkaraṇena
mārge vipratipatternirākaraṇāya māyopamatvena śūnyatāparyantadharmatvātsarvadharmāṇāṃ
sattvenādhigamābhāvāśchūnyatāparyantatayā | trayodaśacaturdaśavipratipattidvayārthamāha
| cittacaitasikāparyantatayeti | hānopādānābhāvena vipakṣe pratipakṣe ca vipratipattiṃ
nirākartumavidyodbhūtapratibhāsacittacaitasikāparyantatvena sarvadharmāṇāṃ saṃvṛtyāvasthāpitavipakṣapratipakṣabhāvāccittacaitasikāparyantatayā
| pañcadaśavipratipattyarthamāha
| cittacaritāparyantatayeti | dharmyabhāvāddharmalakṣaṇe vipratipatternirācikīrṣayā pratibhāsanibandhamātrapadārthāvasthānāccittacaritotpattilakṣaṇatvena
sarvadharmāṇāṃ tathaiva
sthitilakṣaṇabhāvāccittacaritāparyantatayeti | ṣoḍaśavipratipattyarthamāha | kuśalākuśaladharmāparimāṇatayeti
| svasāmānyalakṣaṇānupapattyā bhāvanāyāñca vipratipatternirākaraṇāya bhūtakoṭirūpeṇa
kuśalākuśalānupalabdhisvabhāvatvātsarvadharmāṇāṃ pūrvavadbhāvanāsadbhāvātkuśalākuśaladharmāparimāṇatayā
prajñāpāramitā'parimāṇatānugantavyā viṣayabhedena bhedānantye'pi
vipratipattīnāṃ sannihitavineyajanavipratipattinirācikīrṣayā yathoktā eva parasparaviruddhā
bhāṣārthānusthānenāyujyamānatayā saṃśayarūpāḥ ṣoḍaśavipratipattiryathānirdiṣṭaviṣayatvena
sarvākārajñatādhiṣṭhānāḥ | sarveṣāmeva viditabodhisattvopāyakauśalajanapravādināṃ yathāsaṃbhavamubhayasatyāśritopāyakauśalena
nirākṛtya samyaksarvathā niścayamutpādya kalyāṇakāmairbodhisattvairānantaryasamādhiradhigamyata
iti pratipattavyam |tathā coktam |jalpājalpipravādinām

ālambanopapattau ca tatsvabhāvāvadhāraṇe |sarvākārajñatājñāne paramārthe sasaṃvṛttau

prayoge triṣu ratneṣu sopāye samaye muneḥ |viparyāse samārge ca pratipakṣavipakṣayoḥ

lakṣaṇe bhāvanāyāñca matā vipratipattayaḥ |sarvākārajñatādhārā ṣoḍā daśa ca vādinām

iti mūrddhābhisamayasamādhikāraḥ pañcamaḥ |prāptamūrddhābhisamayo vyastasamastatvenādhigatānarthānanupūrvokṛtya
sthirīkaraṇāya vibhāvayatītyanupūrvābhisamayārthamāha | siṃhanādanadanatayeti
| etaduktaṃ trimaṇḍalaviśuddhiprabhāvitadānādiṣaṭpāramitāsarvākārapāripūraṇena prajñāpāramitāntargatapāramitācatuṣṭayatvāt,samyak
daśabhūminiṣpādakena smṛtyupasthānādinā saptabodhyaṅgākāreṇāryāṣṭāṅgamārgatayā
ca paramārthato'smaraṇalakṣaṇena trividhabuddhānusmaraṇena
yathākramaṃ nirvedhabhāgīyadarśanabhāvanāmārgadyotakena tathaiva kuśalākuśalāvyākṛtadharmānusmaraṇena
pūrvavadāryāvaivartikabodhisattvasaṅghasmaraṇena tathaiva śīlatyāgadevatānāmanusmaraṇena
rūpādisarvadharmābhāve svabhāvenāvabuddhena ca yo'dhigamaḥ sānupūrvakriyā
mametyevamaviparītārthapratipādanena siṃhanādasamatvātsarvadharmāṇāṃ siṃhanādanadanatayā'nupūrvābhisamayo'nugantavya
iti | tathā coktam |dānena prajñayā yāvadbuddhādau smṛtibhiśca
sā |dharmābhāvasvabhāvenetyanupūrvakriyā matā

iti anupūrvādhikāraḥ ṣaṣṭhaḥ |vibhāvitānupūrvābhisamayasya svabhyastīkaraṇāya teṣāmeva kṣaṇenaikenādhigama
ityekakṣaṇābhisambodhārthamāha | sarvadharmākopyatayeti | ekakṣaṇābhisambodhaṃ
pratyanyathākartumaśakyatvenākopyatvādrūpādīnāṃ sarvadharmākopyatayā prajñāpāramitānugantavyetyavayavārthaḥ
| samudāyārthaḥ sūcyate | lakṣaṇenaikakṣaṇābhisambodhaścaturvidha iti
| prathamaṃ tāvadeko bhāvaḥ sarvabhāvasvabhāvaḥ sarve bhāvā ekasvabhāvāḥ | eko bhāvastattvato
yena dṛṣṭaḥ sarve bhāvāstattvatastena dṛṣṭā iti nyāyānna kevalaṃ bahubhirekasya saṃgrahaḥ,api
tvekakṣaṇadānādijñānenālambyamānenāpagatapratiniyatavastugrahaṇaviparyayarūpeṇānāsravadānādyaśītyanuvyañjanalakṣaṇānāṃ
dharmāṇāṃ saṃgraheṇa bodhisattvasyāvabodhādavipākānāsravasarvadharmaikakṣaṇalakṣaṇo
bhavatyekakṣaṇābhisambodhaḥ prathamaḥ | tathā coktam |anāsravāṇāṃ
sarveṣāmekaikenāpi saṃgrahāt |ekakṣaṇāvabodho'yaṃ jñeyo dānādinā muneḥ

itikimiva punarekānāsravajñānālambane sarvānāsravasaṃgraha iti cet | ucyate | yathaikāpi padikā
puruṣapreritā sakṛdekavāraṃ sarvamaraghaṭṭaṃ sacchilpipūrvaparikarmasāmarthyāccalayati,tathā
pūrvapraṇidhānāvedhadharmadhātusāmarthyādekasminneva kṣaṇe jñānamekamanāsravamālambyamānaṃ
kāryakāraṇasambandhabalātsarvaṃ sajātīyamabhimukhīkārayatīti |tathā coktam |araghaṭṭaṃ
yathaikāpi padikā puruṣeritā |sakṛtsarvaṃ calayati jñānamekakṣaṇe tathā

ititadanu yadā bodhisattvasya pratipakṣabhāvanayā sarvavipakṣāpagamena sakalavyavadānapakṣavipākadharmatā'vasthā
sarvakalaṅkāpagamena śaradindujyotsnāvat śuklasvabhāvā jātā tadaikasminneva
kṣaṇe vipākāvasthāprāptānāmanāsravasarvadharmāṇāṃ bodhājjñānaṃ prajñāpāramitetyevaṃ
vipākadharmatā'vasthā'nāsravasarvadharmaikakṣaṇalakṣaṇo bhavatyekakṣaṇābhisambodho dvitīyaḥ
| tathā coktam |vipākadharmatāvasthā sarvaśuklamayī yadā |prajñāpāramitā jñātā jñānamekakṣaṇe
tadā

ititadanupūrvaṃ svapnopamasarvadharmābhyāsena sambhāradvayamanubhūyādhigamāvasthāyāṃ svapnasvabhāveṣu
sarvadharmeṣūpādānaskandhādiṣu sthitvā dānādiṣaṭpāramitāpratipattyā dānādirūpanirūpaṇākāreṇālakṣaṇāḥ
sarvadharmā iti | saṃkleśavyavadānarūpāṇāṃ dharmāṇāmekenaiva kṣaṇenālakṣaṇatvaṃ
jānātītyevamalakṣaṇasarvadharmaikakṣaṇalakṣaṇo bhavatyekakṣaṇābhisambodhastṛtīyaḥ
| tathā coktam |svapnopameṣu dharmeṣu sthitvā dānādicaryayā |alakṣaṇatvaṃ dharmāṇāṃ kṣaṇenaikena
vindati

ititadanu nirantaradīrghakāladvayapratibhāsaprahāṇābhyāsasātmībhāvādunmūlitadvayapratibhāsavāsano
yadā bodhisattvo grāhyagrāhakayogena svapnaṃ grāhyaṃ svapnadarśinaṃ grāhakaṃ nekṣate
tadā sarve'pyevaṃ dharmāṇo dharmā iti dharmāṇāmadvayaṃ tattvamekenaivakṣaṇena paśyatītyevamadvayalakṣaṇasarvadharmaikakṣaṇalakṣaṇo
bhavatyekakṣaṇābhisambodhaścaturthaḥ | tathā coktam
|svapnaṃ taddarśinañcaiva dvayayogena nekṣate |dharmāṇāmadvayaṃ tattvaṃ kṣaṇenaikena paśyati

itiekakṣaṇābhisambodhaṃ prati hetuphalabhedena yathākramamavipākavipākadharmatāvasthā'nāsravasarvadharmaikakṣaṇābhisambodhadvayaṃ
nirdiśyaivaṃ viśiṣṭādhigamāvasthāyāṃ dharmataikarasatvenāsaṃbhedāt
svapnasvabhāvībhūtasarvadharmāvagamārthaṃ tṛtīyamalakṣaṇasarvadharmaikakṣaṇābhisamayaṃ
pratipādya svapnāvasthāyāmapi grāhyagrāhakayostattvenānupalambhādadvayapratipattyarthamadvayalakṣaṇasarvadharmaikakṣaṇādhigamo
nirdiṣṭa ityevaṃ lakṣaṇenaikakṣaṇābhisamayaścatuḥprakāro'pi
yogibhiradhigantavya ityeke | anye tu yadi nāma catuḥprakāraḥ sannihitavineyajanānurodhena
vyāvṛttibhedātkathañcidupāttastathāpyanyatama evaikaḥ prakāro yoginā kenacitsākṣātkartavya
iti manyanta iti |ekakṣaṇābhi samayādhikāraḥ saptamaḥ |kasmātsamudrāparyantatayā
prajñāpāramitāparyantatā'nugantavyetyucyate iti | tatkasya hetorityāśaṅkyāha |
rūpaṃ hi subhūte samudrasamamityādi | yena sādharmyeṇa rūpādīnāṃ samudrādibhistulyatvaṃ tathā
samudrāparyantayetyādi padavyākhyāne prāgeva vyākhyātamiti na punarucyate | upasaṃharannāha
| evaṃ hi subhūta ityādi | vibhāvitaikakṣaṇābhisambodhasya dvitīye kṣaṇe dharmakāyābhisambodha
iti | tadarthamāha | yadāyaṃ subhūte bodhisattva ityādi | yadā sarvamāyāvivarjitairmanasikārairyathoktakrameṇa
prajñāpāramitāmenāṃ sarvadharmamāyopamatāṃ sarvākārajñatayā'nugamiṣyati
mārgajñatayā vyavacārayiṣyati sarvajñatayā'vatariṣyati sarvākārābhisambodhenāvabhāsyate
mūrdhābhisamayena cintayiṣyati anupūrvābhisamayena tulayiṣyati ekakṣaṇābhisamayenopaparīkṣiṣyate
dharmakāyābhisambodhena ca bhāvayiṣyati,tadā nāsya bodhisattvasya durlabhā
sarvaguṇānāṃ dharmakāyasvabhāvānāṃ buddhakṣetrasya sāmbhogikakāyalakṣaṇasyānuttarāṇāñca
buddhadharmāṇāṃ sakarmakanirmāṇakāyasvarūpāṇāṃ paripūrirityavayavārthaḥ | samudāyārthaḥ
sūcyate | sa ca dharmakāyābhisambodhaḥ svābhāvikakāyādibhedena caturvidha iti | tatra prathamo
ye smṛtyupasthānādayo jñānātmakā lokottarā dharmadhāturūpatvādanāsravāmalānāmāgantukatvena
sarvaprakārāṃ viśuddhiṃ prakṛtiviviktalakṣaṇāṃ prāptāsteṣāṃ yā prakṛtiḥsvabhāvo'nutpādarūpo'yaṃ
munerbuddhasya bhagavato lokottareṇa mārgeṇa prāpyate na kriyate ityakṛtrimārthena
māyopamavijñānasarvadharmapratipattyā'dhigataḥ svābhāvikaḥ kāyaḥ pariśiṣṭakāyatrayaṃ
tathyasaṃvṛtyā pratibhāsamānaṃ paramārthato dharmatārūpaṃ yathādhimokṣaprabhavitaṃ buddhabodhisattvaśrāvakādigocaratvena
vyavasthāpitamiti kathanāya;viviktāvyatirekitvaṃ vivekasya
yato matam |iti nyāyāttadavyatireke'pi pṛthagvyavasthāpyata ityavasātavyam | tathā coktam
|sarvākārāṃ viśuddhiṃ ye dharmāḥ prāptā nirāsravāḥ |svābhāviko muneḥ kāyasteṣāṃ prakṛtilakṣaṇaḥ

ititadanu smṛtyupasthānādyāryāṣṭāṃgamārgabodhipakṣāḥ pūrvavadapramāṇāni maitryādicaturbrahmavihārāḥ
| adhyātmaṃ rūpyarūpī bahirdhā rūpāṇi paśyatīti dvau | śubhaṃ vimokṣaṃ kāyena sākṣātkṛtvopasampadya
viharatītyekaḥ | ākāśavijñānākiñcanyanaivasaṃjñānāsaṃjñāyatanānīti catvāraḥ
| saṃjñāveditanirodha ityeka ityaṣṭau vimokṣāḥ | rūpadhātucaturdhyānāni caturārūpyasamāpattayo
nirodhasamāpattiriti navasamāpattaya | pṛthivyaptejovāyunīlapītalohitāvadātavijñānākāśamiti
kṛtsnaṃ daśavidham | adhyātmarūpārūpasaṃjñinau pratyekaṃ parīttādhimātrākārābhyāṃ
bahirdhā rūpāṇi paśyatastānabhibhūya jānīta iti catuṣṭayam | adhyātmarūpasaṃjño eva nīlapītalohitāvadātānabhibhūya
paśyatīti catuṣṭayamityaṣṭavidhamabhibhvāyatanam | parasantānagatakleśaraṇaprabandhonmūlanāt
samādhirityaraṇā samyagapagatasarvanimittasaṅgavyāghātaṃ saṃśayāpanayanakāripraṇidhānasamṛddhyā''saṃsāramāsamāhitāvasthāyāṃpravartata
iti praṇidhijñānaṃ
ṣaḍabhijñāścatasraḥ pratisaṃvidaḥ pūrvoktā āśrayālambanacittajñānapariśuddhaya iti catasraḥ
śuddhayaḥ | āyuścittapariṣkārakarmopapattyadhimuktipraṇidhānavijñānadharmavaśitā iti
daśavaśitāḥ | balāni daśa catvāri vaiśāradyāni pūrvamuktāni | pariśuddhakāyavāṅmanaḥsamudācārastathāgato
nāstyasya viparītasamudācāratā yāṃ paraparijñānabhayāt pracchādayitavyāṃ manyetetyarakṣaṇaṃ
trividham | dharmadeśanāyāṃ śrotukāmāśrotukāmobhayakāmeṣu yathākramamanunayapratighobhayavivikta
evopekṣakaḥ | smṛtimān viharatīti smṛtyupasthānaṃ tridhā sattvārthakriyākālānatikramalakṣaṇetyasaṃmoṣadharmatā
| kleśajñeyāvaraṇānuśayarūpabījaprahāṇādvāsanāyāḥ
samuddhataḥ sakalajanahitāśayatā mahatī karuṇā jane'ṣṭādaśāveṇikā dharmāḥ sarvākārajñatā
ca | tathā mārgajñatādayo'pi prāguktāḥ | sarve cāśrayaparāvṛttyā parāvṛttā bodhipakṣādayo
niṣprapañcajñānātmakā dharmakāyo dvitīyo'bhidhīyata iti kecit | tathā coktam |bodhipakṣāpramāṇāni
vimokṣā anupūrvaśaḥ |navātmikā samāpattiḥ kṛtsnaṃ daśavidhātmikam

abhibhvāyatanānyaṣṭaprakārāṇi prabhedataḥ |araṇā praṇidhijñānamabhijñāḥ pratisaṃvidaḥ

sarvākāraścatasro'tha śuddhayo vaśitā daśa |valāni daśa catvāri vaiśāradyānyarakṣaṇam

trividhaṃ smṛtyupasthānaṃ tridhā'saṃmoṣadharmatā |vāsanāyāḥ samudghāto mahatī karuṇā jane

āveṇikā munereva dharmā ye'ṣṭādaśeritāḥ |sarvākārajñatā ceti dharmakāyo'bhidhīyate

itianye tu -sarvākārāṃ viśuddhiṃ ye dharmāḥ prāptā nirāsravāḥ |svābhāviko muneḥ kāyasteṣāṃ prakṛtilakṣaṇaḥ
|| iti |yathārutattvena lokottarānevānāsravān dharmānabhyupagamya teṣāṃ yā
prakṛtiranutpādastallakṣaṇaḥ svābhāvikaḥ kāyaḥ sa eva ca dharmatākāyo dharmakāya iti bhāvapratyayalopādvyapadiśyata
iti vyākhyāya | ke punaste'nāsravā dharmā yeṣāṃ prakṛtilakṣaṇo dharmakāya
ityāśaṅkya bodhipakṣetyādikārikāmavatārayanti | teṣāṃ yogisaṃvṛtyā viśiṣṭārthapratibhāsajananadvāreṇāśrayaparāvṛttyā
parāvṛttā dharmadeśanādyarthakriyākāriṇo'vaśyamadvayāścitacaittāḥ
kathamabhyupagantavyāḥ | saṅgṛhītā ityaparaḥ |yaḥ pratītyasamutpādaḥ śūnyatā
saiva te matā |iti nyāyāddharmatātmakakāyapratipādanādevādvayajñānātmako dharmakāyaḥ pratipādita
iti cedevaṃ tarhi nyāyasya tulyatvātsāmbhogikanairmāṇikakāyadvayamapi pratipāditamiti
pṛthaṅnirdeśo na kartavyaḥ syāt | atha pravacane paṭhitatvādyogisaṃvṛtyā tannirdeśa iti
matamamunaiva nyāyenādvayajñānātmako'pi dharmakāyastathaiva pṛthaṅnirdiśyatāmiti prāptam
| kecitkāyacatuṣṭayavyākhyāne |svābhāvikaḥ sasāmbhogo nairmāṇiko'parastathādharmakāyaḥ sakāritraścaturdhā
samudīritaḥ ||iti kārikāyāṃ svābhāvikaśabdānantaraṃ dharmakāyaśabdasyāpāṭhāt
kāyatrayameveti | anye tūpadarśitaprayojanasāmarthyātkārikābandhānurodhena jñānasyaiva
kāritreṇa sambandhārthañcaivamuktamato'viruddhaṃ sarvaṃ pradeśāntarābhihitaṃ kāyacatuṣṭayaṃ
bhavatīti | syādetacchrāvakādyaraṇāsamādhestathāgatasya ko viśeṣo'raṇāsamādheriti | mā'smāddarśanātkasyacit
kleśotpattiḥ syāditimanuṣyakleśotpattiparihāritā śrāvakādyaraṇāsamādhiḥ
| tathāgatānāṃ tu sakalajanakleśaprabandhonmūlanaṃ syāditi grāmādiṣvaraṇāsamādhiviśeṣaḥ
| tathā coktam |śrāvakasyāraṇādṛṣṭernṭakleśaparihāritā |tat kleśasrota ucchaittyaigrāmādiṣu
jināraṇā

iti śrāvakādipraṇidhijñānāttathāgatapraṇidhijñānasya ko viśeṣa iti cet ucyate | nirnimittatvena
svarasapravṛttaṃ vastvanabhiniveśādrūpādisaṅgavigataṃ savāsanakleśajñeyāvaraṇaprahāṇātsarvajñeyāvyāghātamāsaṃsāramavasthānātsadā
sthitam,samyak pratisaṃvillābhātpraśnavisarjanakāri
tāthāgataṃ praṇidhijñānamiti śrāvakādipraṇidhijñānādviśiṣṭamiṣṭam | tathā coktam |anābhogamanāsaṅgamavyāghātaṃ
sadā sthitam |sarvapraśnāpanudbauddhaṃ praṇidhijñānamiṣyate

iti savāsanasusūkṣmakleśajñeyāvaraṇasaṃmohadvayaprahāṇaprativiśiṣṭatvena sarveṣāmeva tathāgatasantānavartibodhipakṣādidharmāṇāṃ
niratiśayaviśeṣasadbhāvādetadviśeṣadvayamantaroditamupalakṣaṇatvena
grāhyam | syādevaṃ nityaṃ mahākaruṇāmayadharmakāyāvasthāne kathaṃ sakalaprāṇabhūtāṃ
sadā nārthakriyeti | kalyāṇamitrādisamavadhānādbuddhādyālambane paripoṣaṃ gate hetau
pūrvāvaropitakuśalamūlabīje sati,yasya sattvasya yasmin kāle dharmadeśanādikaṃ kriyamāṇamāyatipathyaṃ
bhavati,tadā tasyārthakaraṇāya pūrvapraṇidhānasamṛddhyā tatpratibhāsānurūpeṇārthakriyākārī
bhagavāniti | mahākaruṇāsvabhāvadharmakāyāvasthānena sarvadā cintāmaṇirivopasthito'pi
svakarmāparādhajanitahetuvaidhuryānna phaladāyakaḥ pratibhāsate | ato yathā devarāje
varṣatyapi sati pūtībhāvādinā'bījībhūtaṃ bījaṃ tilādi na prādurbhavati,tadvadbuddhānāṃ
sakalamanorathaparipūraṇadakṣāṇāṃ samutpāde'pyabhavyo na bhadraṃ saddharmaśravaṇādikaṃ
prāpnotītyavasātavyam | tathā coktam |paripākaṃ gate hetau yasya yasya yadā yadā |hitaṃ bhavati
kartavyaṃ prathate tasya tasya saḥ

varṣatyapi hi parjanye naiva bījaṃ prarohati |samutpāde'pi buddhānāṃ nābhavyo bhadramaśnute

itiyathoktanyāyenaivaṃ sarvatra pratibhāsadvāreṇārthakriyākaraṇavaipulyāt | prabandhatayā''saṃsāramavasthānena
ca bhagavataḥ kṣayābhāvādyathākramaṃ buddho'vyayo nitya ityabhidhīyate
| tasmāt kathaṃ jñānātmako dharmakāyaḥ pratiniyatayogisantānādhāravartī pratikṣaṇamutpadyamāno
vyāpī nitya ityapi kathyata iti na mantavyam | tathā coktam |iti kāritravaipulyādbuddho
vyāpī nirucyate |akṣayatvācca tasyaiva nitya ityapi kathyate

ititadanu daśabhūmipraviṣṭamahābodhisattvaiḥ saha paramānavadyamahāyānadharmasaṃbhogaprītisukhopabhogātsāmbhogiko'yaṃ
kāyo dvātriṃśallakṣaṇāśītyanuvyañjanavirājitagātro rūpakāyasvabhāvastṛtīyo
buddhasya bhagavato grāhyaḥ | tathā coktam |dvātriṃśallakṣaṇāśītivyañjanātmā munerayam
|sāmbhogiko mataḥ kāyo mahāyānopabhogataḥ

ititāni punardvātriṃśallakṣaṇāni | yaduta gurūṇāmanugamanapratyudgamanādinā cakrāṅkahastapādatā

dṛḍhasaṃvarasamādānatvātkūrmavatsupratiṣṭhitapādatā

catuḥsaṃgrahavastusevanādrājahaṃsavajjālabaddhāṅgulipādatā

praṇītakhādyabhojyādinā mṛdutaruṇahastapādatā

praṇītataralehyādidānena samucchritahastapādaskandhagrīvāpradeśatvātsaptocchrayatā

vadhyamokṣaṇatvāddīrghāṅgulitā

jīvitānugrahakaraṇādāyatapārṣṇitā

prāṇātipātaviratyā vṛhadṛjugātratā

kuśaladharmasamādānāducchaṅkhapādatā

gṛhītakuśalasamādānavardhanādūrdhvagaromatā

satkṛtyavidyāśilpādidānādeṇeyajaṅghatā

saṃvidyamānārthayācanakajanāpratyākhyānātpaṭūrūbāhutā

sarvajanabrahmacaryasamādāpanaguhyamantrārakṣaṇāt kośagatavastiguhyatā

praṇītopāstaraṇadānātsuvarṇavarṇatā

prāsādāvaraṇadānācchlakṣācchavitā

saṅgaṇikādiparivarjanātpradakṣiṇāvartaikaikaromatā

sarvagurujanayathāsthānaniveśanādūrṇāṅkitamukhatā

sarvathā mukharavacanādanavasādanāt siṃhapūrvārddhakāyatā

priyavāditvasubhāṣitānulomatvātsusaṃvṛtaskandhatā

bhaiṣajyādidānāccittāntarātmatā

glānajanopasthānādrasarasāgratā

vanārāmādikaraṇasamādāpanānnyagrodhaparimaṇḍalatā

vihārādyabhyadhikapradānāduṣṇīṣaśiraskatā

ślakṣṇādivacanātprabhūtajihvatā

sarvalokadhātusattvasaddharmavijñapanādvrahmasvaratā ||25| sambhinnapralāpaviratyā siṃhahanutā

sarvajanasammānādinā śukladantatā

viśuddhājīvatvātsamadantatā

satyavacanasamudācārādaviraladantatā

piśunavacanānabhyāsātsamacatvāriṃśaddantatā

sarvasattvaikaputradarśanādabhinīlanetratā

pratighātādivivekadarśanādgopakṣamanetratā ceti

tathā coktam |cakrāṅkahastaḥkramakūrmapādojalāvanaddhāṅgulipāṇipādaḥ |karau sapādau tarūṇau
mṛdū casamutsadaiḥ saptabhirāśrayo'sya

dīrghāṅgulirvyāyatapārṣṇirgātraṃprājyaṃ tvṛjūcchaṅkhapadorddharomā |eṇeyajaṅghaśca paṭūrubāhuḥkośāvadhānottamavastiguhyaḥ

suvarṇavarṇaḥ pratanucchaviścapradakṣiṇaikaikasujātaromā |ūrṇāṅkitāsyo haripūrvakāyaḥskandhau
vṛtāvasya citāntarāṃsaḥ

hīno rasaḥ khyātirasottamo'syanyagrodhavanmaṇḍalatulyamūrtiḥ |uṣṇīṣamūrdhā pṛthucārujihvobrahmakharaḥ
siṃhahanuḥ suśuklāḥ

tulyāḥ pramāṇe'viralāśca dantā'nyūnasaṃkhyā daśikāścatasraḥ |nīlekṣaṇo govṛṣapakṣamanetrodvātriṃśadetāni
hi lakṣaṇāni

yasya yasyātra yo heturlakṣaṇasya prasādhakaḥ |tasya tasya prapūryāyaṃ samudāgamalakṣaṇaḥ

gurūṇāmanuyānādirdṛḍhatā saṃvaraṃ prati |saṅgrahāsevanaṃ dānaṃ praṇītasya ca vastunaḥ

vadhyamokṣasamādānaṃ vivṛddhiḥ kuśalasya ca |ityādiko yathāsūtraṃ heturlakṣaṇasādhakaḥ

itiaśītyanuvyañjanāni punaryaduta sarvasaṃskāraviviktatvena tāmranakhatā

sarvasattvahitādhyāśayatvena snigdhanakhatā

śreṣṭhavaṃśaprabhavatvena tuṅganakhatā

vṛttānavadyatvena vṛttāṅgulitā

samupacitakuśalamūlatvena citāṅgulitā

samyaganupūrvapravṛttatvenānupūrvāṅgulitā

sunigūḍhakāyādikarmāntājīvitvena gūḍhaśiratā

kleśagranthibhedakatvena nirgranthiśiratā

sunigūḍhadharmamatitvena gūḍhagulphatā

sarvadurgasthānajanottārakatvenāviṣamapādatā

narābhibhavanakuśalatayā siṃhavikrāntagāmitā

nāgābhibhavanakuśalatayā nāgavikrāntagāmitā

vaihāyasaṅgamakuśalatayā hasaṃvikrāntagāmitā

puruṣavṛṣabhakuśalatayā vṛṣabhavikrāntagāmitā

pradakṣiṇamārgānuyātatayā pradakṣiṇagāmitā

prāsādikakuśalatayā cārugāmitā

nityamavakracittatayā'vakragāmitā

viśuddhaguṇākhyāpakatayā vṛttagātratā

pramṛṣṭapāpadharmatayā mṛṣṭagātratā

vineyānurūpadharmadeśakatayā'nupūrvagātratā

kāyādiśucisamudācāratvācchucigātratā

karuṇācittatvānmṛdugātratā

viśuddhacittatvādviśuddhagātratā

paripūrṇadharmavinayatvātparipūrṇavyañjanatā

pṛthucāruguṇākhyānātpṛthucārumaṇḍalagātratā

sarvatra samacittatvātsamakramatā

suviśuddhadharmadeśanādviśuddhanetratā

sugamadharmadeśanāt sukumāragātratā

nityamadīnacittatvādadīnagātratā

samudgatakuśalatvādutsadagātratā

kṣīṇapunarbhavatvena susaṃhatagātratā

suvibhaktapratītyasamutpādadeśakatvena suvibhaktāṅgapratyaṅgatā

suviśuddhapadārthadarśanādvitimiraśuddhālokatā

vṛttasampannaśiṣyasaṃvartanīyatvena vṛttakukṣitā

pramṛṣṭasaṃsāradoṣatvena mṛṣṭakukṣitā

bhagnamānaśṛṅgatvenābhagnakukṣitā

dharmakṣayavinivartakatvenākṣāmakukṣitā

pratividdhadharmagambhīratvena gambhīranābhitā

pradakṣiṇagrāhiśiṣyasaṃvartanīyatvena pradakṣiṇāvartanābhitā

samantaprāsādikaparivārasaṃvartanīyatvena samantaprāsādikatā

śucicittatvena śucisamudācāratā

vyapagatākāladharmavinayatvena vyapagatatilakālagātratā

kāyādilāghavaprāpakadharmadeśatvena tūlasadṛśasukumārapāṇitā

pratilabdhasnigdhamahāśramaṇatvena snigdhapāṇilekhatā

gambhīradharmasthānatvena gambhīrapāṇilekhatā

samyagāyatipariśuddhadharmadeśakatvenāyatapāṇilekhatā

pracurataraśikṣādeśakatvena nātyāyatavacanatā

pratibimbavatviditasarvalokatvena bimbapratibimbauṣṭhatā

mṛduvacanavinayatvena mṛdujihvatā

prabhūtaguṇopapannatvena tanujihvatā

raktabālajanaduravagāhadharmavinayatvena raktajihvatā

sarvatrāśāpagatatvena meghagarjitaghoṣatā

madhurādyālāpatvena madhuracārumañjusvaratā

nivṛttabhavasaṃyojanatvena vṛttadaṃṣṭratā

durdāntajanadamakatvena tīkṣṇadaṃṣṭratā

paramaśukladharmavinayatvena śukladaṃṣṭratā

samabhūmipratiṣṭhitatvena samadaṃṣṭratā

samyaganupūrvābhisamayaprakāśakatvenānupūrvadaṃṣṭratā

prajñāprakarṣasthāpakatvena tuṅganāsatā

śucijanasampannatvena śucināsatā

paramodāradharmatvena viśālanayanatā

samupacitasattvarāśitvena citapakṣmatā

sarvayuvatijanābhinanditvena sitāsitakamaladalanayanatā

nityamāyatidarśitvenāyatabhrūkatā

ślakṣṇadharmavinayakuśalatvena ślakṣṇabhrūkatā |65|| kuśalasnigdhasantānatvena susnigdhabhrūkatā

samantadoṣadarśitvena samaromabhrūkatā

paramapīḍānivartakatvena pīnāyatabhujatā

vijitarāgādisamaratvena samakarṇatā ||69| sarvasattvānupahatasantānatvenānupahatakarṇendriyatā

sarvadṛṣṭikṛtānyathāvipariṇāmatvenāpariglānalalāṭatā

sarvavādipramathanatvena pṛthulalāṭatā

paripūrṇottamapraṇidhānatvena pūrṇottamāṅgatā

viṣayarativyāvartakatvena bhramarasadṛśakeśatā

prahīṇadarśanabhāvanāprahātavyānuśayatvena citakeśatā

ślakṣṇabuddhiparijñātaśāsanatvena ślakṣṇakeśatā

rāgādyasaṃluṭhitacetanatvenāsaṃluṭhitakeśatā

nityamaparuṣavacanatvenāparuṣakeśatā

bodhyaṅgakusumāvakīrṇatvena surabhikeśatā

sarvathā śobhāsaṃvartanīyatvena śrīvatsasvastikanandyāvartalalitapāṇipādatalatā ceti

tathā coktam |tāmrāḥ snigdhāśca tuṅgāśca nakhāṅgulayo muneḥ |vṛttaścitānupūrvāśca gūḍhā nirgranthayaḥ
śirāḥ

gūḍhau gulphau samau pādau siṃhebhadvijagopateḥ |vikrāntaṃ dakṣiṇañcārugamanamṛjuvṛttate

mṛṣṭānupūrvate medhyamṛdutve śuddhagātratā |pūrvavyañjanatā cārupṛthumaṇḍalagātratā

samakramatvaṃ śuddhatvaṃ netrayoḥ sukumāratā |adīnotsadagātratve susaṃhatanagātratā

suvibhaktāṅgatā dhvāntapradhvastālokaśuddhatā |vṛttamṛṣṭākṣatākṣāmakukṣitāśca gabhīratā

dakṣiṇāvartatā nābheḥ samantāddarśanīyatā |samācāraḥ śuciḥ kālatilakāpagatā tanuḥ

karau tūlamṛdū snigdhagambhīrāyatalekhatā |nātyāyataṃ vaco bimbapratibimbopamauṣṭhatā

mṛdvī tanvī ca raktā ca jihvā jīmūtaghoṣatā |cārumañjusvaro daṃṣṭrā vṛttāstīkṣṇāḥ sitāḥ samāḥ

anupūrvīṃ gatāstuṅgā nāsikā paramaṃ śuciḥ |viśāle nayane pakṣmacitaṃ padmadalākṣitā

āyataślakṣṇasusnigdhasamaromnau bhruvau bhujau |pīnāyatau samau karṇāvupaghātavivarjitau

lalāṭamaparimlānaṃ pṛthupūrṇottamāṅgatā |bhramarābhāścitā ślakṣṇā asaṃluḍitamūrtayaḥ

keśā aparuṣāḥ puṃsāṃ saurabhyādapahāriṇaḥ |śrīvatsaḥ svastikañceti buddhānuvyañjanaṃ matam

iti |tadanu yena śākyamunitathāgatādirūpeṇāsaṃsāraṃ sarvalokadhātuṣu sattvānāṃ samīhitamarthaṃ
samaṅkarotyasau kāyaḥ prabandhatayā'nuparato nairmāṇiko buddhasya bhagavataḥ sarvabālajanasādhāraṇaścaturtho'vasātavyaḥ
| tathā coktam |karoti yena citrāṇi hitāni jagataḥ samam
|ābhavātso'nupacchinnaḥ kāyo nairmāṇiko muneḥ

iti |tatra prathamaṃ praśastāpraśastagatyanabhiniveśānavasthānalakṣaṇaṃ gatipraśamanaṃ karma
kṛtvā,dānādicatuḥsaṅgrahavastuni pratiṣṭhāpya śrutamayādijñānena vipakṣapratipakṣaṃ heyopādeyadvāreṇa
bodhayitvā māyākāra ivānunayādiviviktatayā maitryādilakṣaṇe parārthe sattvārthayāthātmye
pratisthāpya,tadanu svārthe trimaṇḍalaviśuddhiprabhāvitaṣaṭpāramitā'bhyāse,tadanantaraṃ
svaparārthalakṣaṇe daśakuśalakarmapathe buddhamārge,tataḥ sarvadharmaprakṛtiśūnyatā'bhyāse,tadanu
dānapāramitādhiṣṭhānena prathamāyāṃ bhūmau sarvatragadharmadhātuprativedhalakṣaṇe'dvayadharme,tato
dvitīyādibhūmau sambhāraparipūrihetubhūte śīlādipāramitāsarvadharmasāṅketikajñāne
niveśayati,evamanukrameṇa prajñāpāramitā'dhiṣṭhānena ṣaṣṭhyāṃ bhūmau jñānajñeyabhāvanābhiniveśalakṣaṇe
sarvadharmānupalambhe,tadanantaraṃ saptamyāmupāyapāramitābalena
sattvaparipāke,tato balapāramitābalenāṣṭamyāṃ śrāvakādyasādhāraṇe bodhisattvamārge punastatraiva
sarvabhāvābhiniveśaprahāṇe,tadanu navamyāṃ praṇidhānapāramitāsāmarthyādbodhiprāptau,tadanantaraṃ
jñānapāramitābalāddaśamyāṃ dvividhabuddhakṣetraviśuddhau pratiṣṭhāpya
punastatraiva jātipratibaddhasvarūpe samyaksambodhipratiniyame daśadiglokadhātavīryasattvārthe
sarvalokadhātubuddhopamasaṅkramaṇādiguṇe ca niveśayatyevamanukrameṇa punastatraiva viśeṣamārgasvarūpe
samastabodhyāvāhakadharmalakṣaṇe bodhyaṅge karmaphalasambandhāvipraṇāśe,yathābhūtapadārthādhigame
sarvaviparyāsaprahāṇe nirvastukaviparyāsaprahāṇajñāne prakṛtipariśuddhilakṣaṇe
bodhisattvavyavadāne,sarvakalaṅkāpagatavyavadānahetau sambhāre,śūnyatāsvabhāvena
saṃskṛtāsaṃskṛtāvyatibhedaparijñāne ca pratiṣṭhāpya tāthāgatyāṃ bhūmau nirvāṇe niveśayatītyevaṃ
dharmakāyavadasyāsaṃsāraṃ saptaviṃśatiprakāraṃ karmavineyajanapratibhāsabhāk tadādhipatyāśrayeṇāyātaṃ
saṃvṛtyā jñānameva sāmbhogikakāyādipratibhāsotpādadvāreṇārthakriyākārīti
dharmakāyasyeṣyata iti kāritramavasātavyam |tathā coktam |tathā karmāpyanucchinnamasyāsaṃsāramiṣyate
|gatīnāṃ śamanaṃ karma saṅgrahe ca caturvidhe

niveśanaṃ sasaṃkleśe vyavadānāvabodhane |sattvānāmarthayāthātmye ṣaṭsu pāramitāsu ca

buddhamārge prakṛtyaiva śūnyatāyāṃ dvayakṣaye |saṅkete'nupalambhe ca paripāke ca dehinām

bodhisattvasya mārge'bhiniveśasya nivāraṇe |bodhiprāptau jinakṣetraviśuddhau niyatiṃ prati

aprameye ca sattvārthe buddhasevādike guṇe |bodheraṅgeṣṭhanāśe ca karmaṇāṃ satyadarśane

viparyāsaprahāṇe ca tadavastukatānaye |vyavadāne sasambhāre saṃskṛtāsaṃskṛte prati

vyatibhedāparijñāne nirvāṇe ca niveśanam |dharmakāyasya karmedaṃ saptaviṃśatidhā matam

itievameva kārikāśāstraprāmāṇyādbhābādhyāhārapadādibhirabhisamayakramānurūpo granthārtho vācyaḥ
| tataśca kenacidabhisamayālaṅkārakārikāpāṭhaṃ bāhulyena nānyathā kṛtvā pratibhātu te
subhūta ityādi vākyamārabhyāsyā māturyadasambaddhaṃ samyaksamudāyāvayavārthānabhidhānādvyākhyātam
| tatsanta eva jñātumarhantīti nopanyasya nirākṛtam |abhisamayālaṅkārālokāyāṃ prajñāpāramitāvyākhyāyāmanugamaparivarto
nāmaikonatriṃśattamaḥ ||

