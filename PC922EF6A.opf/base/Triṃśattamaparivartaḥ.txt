triṃśattamaparivartaḥ |

yathoktāṣṭābhisamayasvabhāvaprajñāpāramitādhigamaṃ pratipūrvayogakathāmukhenādikarmikāvasthāmārabhya
paryeṣamāṇakramamāvedayannāha | punaraparamityādi | sadāpraruditastu bodhicittasamādānadānādiśubhasañcayavān
| ghoṣānugatvādupalambhaprahāṇārthikatvācca sambhārabhūmau sthitistaduttarottararnirvedhāṃgādyavavādaparyeṣaṇaparastadeti
lakṣyate | adhunā tu daśabhūmīśvara
eva | kāye'narthikeneti | asthimajjādidānāśayāt | jīvite  nirapekṣeṇeti | hṛdayadānaṃ
pratyutsāhitatvāt | lābhasatkāraślokeṣviti | tatra lābho dravyasampat | satkāro bahumānatā
| śloko digantaravyāpinī kīrtiḥ | prathamaṃ saṃbhārabhūmau "dharmasrotasi buddhebhyo'vavādaṃ
labhate tade"iti vacanāt ,aprāptadharmasrotaḥ samādhitvenāntarīkṣānnirghoṣaḥ śruto'bhūt
| mā vāmeneti vāmapārśvena | mā dakṣiṇeneti dakṣiṇapārśvenāvalokayanmāgamiṣyasītyarthaḥ
| mā pūrveṇetyādi | mā pūrvādidigbhāgena na yathā nātmato na satkāyataścalasītyādi | ātmādīnāmapratibhāsamānānāṃ
vidyamānatvenānavagamāt | rūpādīnāṃ darśanapathārūḍhānāṃ nirātmakānāmavidyamānatvenāvabodhādyathā
tebhyo na calasi tathā gacchetyarthaḥ | vitiṣṭhata iti nivartate
| etaduktaṃ bhavati | sarveṇaitena samādhivibandhakakāyaklamathādyutpādaniṣedhenopalakṣaṇatayā
sarvasyaiva samādheḥ | kausīdyamālambanasampramoṣo layauddhatye tathānābhogaḥ
| punarābhoga iti | ṣaddoṣāṇāṃ pratipakṣeṇāṣṭābhiḥ prahāṇasaṃskāraiḥ samanvāgatena samādhinā
prajñāpāramitāṃ manasi kurvan pūrvāṃ diśaṃ gacchaivaṃ śroṣyasītyavavādo dattaḥ syāt |
tathāhi samādhiguṇeṣṭhabhisampratyayalakṣaṇayā yogina śraddhayā chandaḥ samutpadyate | tataḥ
chandabalādvīryamārabhate | tato bīryabalena kāyacittaprasrabdhimāsādayati | tataḥ prasrabdhakāyacetasaḥ
kausīdyaṃ vyāvartate | tasmācchraddhādayaścatvāraḥ kausīdyaprahāṇāya bhavanti
| smṛtirālambanasampramoṣasya pratipakṣaḥ,tayā samyagālambanopasthāpanāt | samprajanyaṃ
layauddhatyayoḥ pratipakṣaḥ | tena prāmodyavastubuddhādiguṇamanasikārāllayasya,saṃvegavastvanityatādimanasikārādauddhatyasya
prahāṇāllayauddhatyāpraśamanakāle tvanābhogadoṣaḥ |
tatpratipakṣeṇa cetanā'bhyasanīyā | layauddhatyapraśame sati yadā cittamālambane niṣprakampamanabhisaṃskāravāhi
pravṛttaṃ bhavati,tadā punarābhogadoṣastena cittavikṣepāt atastatpratipakṣeṇopekṣā
bhāvanīyeti | samyagavavādalābhādabhyupagamārthamāha | evaṃ vai kariṣyāmīti
| niryuktika evāyamabhyupagama iti tatkasya hetorityāśaṅkyāha | ahaṃ hi sarvasattvānāmālokaṃ
kartukāma ityādi | sugamaḥ | pudgalanairātmyamukhenānuśāsya dharmanairātmyadvāreṇānuśāsayannāha
| punarapi śabdamaśrauṣīdityādi |

parijñāyai prahāṇāya punaḥ sākṣāt kriyāṃ prati |

śūnyatādisamādhīnaṃ tridhārthaḥ parikīrtitaḥ ||

iti vacanādyenākāreṇa pratibhāsate sa ghaṭādyākāraḥ kalpitasvabhāvastasya parijñānārthaṃ śūnyatāsamādhiruktaḥ
| kalpito hi svabhāvaḥ parijñeyo bhrāntimātreṇa sattvāt | sarvadharmābhiniveśaviviktamāyopamajñānasya
sākṣāt kriyārthamānimittaḥ samādhiḥ yogisaṃvṛtyā tathyārūpasya
pariniṣpannasyādhigantavyasvabhāvatvātpudgaladharmābhiniveśasya paratantrasya prahāṇārthamapraṇihitaḥ
samādhiḥ | grāhyagrāhakābhiniveśasya viparyāsaprabhavatvena praheyatvāt | śrutacintābhāvanāmayajñānotpādakāleṣu
māyāpuruṣeṇevācaritavyamiti pratipādanārthaṃ nimittaparivarjitenetyādi
padatrayamityeke | śūnyatādisamādhau prayogamaulapṛṣṭhāvasthāsvityapare
| kalyāṇamitralakṣaṇārthamāha | yāni śūnyatetyādi | tatra sambhārabhūmau puṇyasambhāropārjanārthaṃ
śūnyatānimittāpraṇihitānadhimukticaryābhūmau tu jñānasambhārātmakanirvedhabhāgīyotpādanārthaṃ
yathākramamanutpādājātāniruddhābhāvān sarvadharmān deśayantītyarthaḥ | paritulayamāneneti
parigaṇayatā | dharmārthikeneti | anāgatadharmāprayojanadarśanāt | dharmagauraveṇeti
| pratyutpannānuśaṃsopalambhāt | aṣṭaṣaṣṭayāṃ trīsahastraiḥ sārdhaṃ pañcabhiḥ kāmaguṇaiḥ
samanvitamāryaṃ dharmodgataṃ bodhisattvaṃ dṛṣṭvā na cittasyānyathātvaṃ kāryamityādi
| mārakarmāṇi ca tvayāvaboddhyavyānītyādi | tāṃścābhibhūyeti | tadāyattatvābhāvenābhibhūya
| upāyakauśalyameva kathayannāha | eṣa sattvavinayenetyādi | saṃvṛtisatyāśrayeṇopāyaṃ nirdiśya
paramārthasatyāśrayeṇāha | tatkṣaṇañca tvayetyādi | tatkṣaṇamiti | pañcakāmaguṇakrīḍakadarśanānantaram
| tathaiva tatkasya hetorityāśaṅkyāha | sarvadharmā hītyādi | svabhāvena
śūnyā iti | tattvenānutpannāḥ | rūpādipañcaskandhānāṃ nirātmakatvapratipādanārthaṃ niḥsvabhāvā
ityādi pañcapadopādānam | māyopamā ityādi | punaruktadeśanāyāḥ prāguktaṃ prayojanaṃ
saptavarṣāṇyekasamādhisamāpannamāryaṃ dharmodgataṃ bodhisattvamupalabhya na śithilavīryeṇa
bhāvyamityāha | aparamapi tvamityādi | prativāṇiriti pratikulatā kiyaddūraṃ mayā gantavyamiti
sambhārabhūmau |

dhyānābhijñābhinirhārāllokadhātūn sa gacchati |

pūjārthamaprameyāṇāṃ buddhānāṃ śravaṇāya ca ||

aprameyānupāsyāsau buddhān kalpairameyagaiḥ |

karmaṇyatāṃ parāmeti cetasastadupāsanāt ||

iti vacanādabhijñāsadbhāve'pi āryadharmodgatavimokṣadarśanaśaktivaikalyādāryadharmodgatasyaivādhiṣṭhānāttatparipācanopāyakauśalātiśayādadarśanenāryadharmodgatavimokṣaprabhāvitagandhavatyā
nagaryāḥ kiyaddūraṃ mayā gantavyamiti nirghoṣo mayā na pṛṣṭa ityarthaḥ | tatra ruditamuccaiḥsvareṇa
kranditaṃ tadviparyayādityeke | ruditamaśruvimokṣaṇaṃ kranditaṃ tadeva saśabdamityapare
| śokaścittavairasyaṃ paridevo hākaṣṭaṃ vañcita ityādivacanam | pūrvoktadharmapudgalanairātmyāvavādādabhyārabdhaprajñāpāramitāmanaskāratvācca
sambhārabhūmāveva cittakarmaṇyatāyāṃ
satyāṃ dharmasroto nāma samādhiṃ pratilabhate,yasya pratilabhyādgranthārthagrahaṇasamartho
bhavati | tasmiṃśca samādhau pratilabdhe buddhebhyo'vavādaṃ samādhiprajñayorabhivṛddhyarthaṃ
prāpnotītyāha | atha khalu subhūte sadāpraruditasya bodhisattvasyetyādi |
tathotkaṇṭhitasyeti | tathā saṃjātābhilāṣasya sannāhakuśalasattvārthavīryabhedādetenaiva
vīryeṇetyādipadatrayam | chandikatā tu prāptīcchā'nubadhyeti | antarāparityāgābhāvādanubandhaṃ
kṛtvā tatrāntardhānasadbhāvādvidhā tadviparyayātsphītā | paracakropadravādivirahātkṣemā
| annādiprācuryātsubhikṣā | hastyaśvādimanuṣyabāhulyādākīrṇabahujanamanuṣyā | antarāpaṇavīthī
tvāpaṇakavīthī | ekāntamārabhyāparāntagamanānnirviddhā | samasamairiti | tulyapramāṇairiti
kecit | vīpsayā dvirabhidhānamityanye | anutpīḍajanayugyayānasaṃkramaṇasthāpitairiti
| tatra janayānasthānaṃ hastyaśvādiyānasthānaṃ,yugyayānasthānaṃ,śivikādiyānasthānaṃ,padbhyāṃ
gamanasthānaṃ saṅkramaṇasthānam | anutpīḍāni janayugyayānasaṅkramaṇasthānasthāpitāni
yeṣṭhantarāpaṇavīthīśateṣu tāni | tathoktānyatastaiḥ susamāpitā niṣpāditetyarthaḥ | niṣṭhāntatvena
sthāpitaśabdasya na pūrvanipāto lakṣaṇasya vyabhicārāt | khaḍakaśīrṣāṇīti kramaśīrṣāṇi
| kiṃkiṇījāleneti ghaṇṭikāsamūhena | tatra śobhanatvādvarṇahṛdayaṃ gamatvānmanojñaḥ
| harṣakaratvādrañjanīyaḥ | pañcāṅgikasya tūryasyeti | vīṇāvaṃśādiyuktavādyaviśeṣasya | anusārivārivāhiṇya
iti | pradakṣiṇāvartajalavāhinyaḥ | vāriṇa iti kṛtpratyaye kartari sambandhavivakṣāyāṃ
ṣaṣṭhī | puṇḍarīkaṃ padmaṃ | anyairiti | saugandhikadandhotpalādibhiḥ | śakaṭacakrapramāṇapariṇāhānīti
| pariṇāho māṇḍalyam | nīlānītyādi | tatra nīlānītyuddeśaḥ sahajanīlatvānnīlavarṇavarṇāni
| sāṃyogikanīlatvānnidarśanāni | ubhayoḥ prabhānirmokṣabhāsvaratvānnīlanirbhāsāni
| evaṃ pītānītyādijñeyam | buddhanetrītyādi | buddhanetrī prajñāpāramitā
| tasyāṃ citrīkāraḥ prasādastenānugataṃ yuktaṃ suṣṭhu gatamavabuddhaṃ śrutaṃ cittaṃ śrutamayaṃ
jñānaṃ yeṣāṃ te yathoktāsteṣāṃ pūrvakarmavipākeneti pūrveṇa sambandhaḥ | gandhavatyāṃ
madhya iti | gandhavatyāṃ nagaryāmabhilakṣyabhūtasthānasya śṛṅgāṭakasya madhya iti sambandhaḥ
| mṛdumadhyādhimātropabhogabhedādgṛhaparibhogetyādipadatrayam,karketanamayīti | karketanamindranīlam
| samarpita ityutpāditakāyasukhaḥ | samanvaṃgībhūta iti sañjātacittasaumanasyaḥ
| ātmani sati parasañjñā svaparavibhāgātparigrahadveṣau | anayoḥ sampratibaddhāḥ
sarvakleśāḥ prajāyanta | iti nyāyenātmātmīyagrahābhiniveśapūrvakatvena sarva eva rāgādayaḥ
kleśā duḥkhavipākahetavo bhavanti | māyopamasarvadharmabhāvanayā punaḥ sattvavinayanamupādāya
kleśavaśitvalābhenāśayaviśeṣānmāyāpuruṣasyeva kāmaparibhogo jinātmajānāṃ na doṣakṛttathā
||

bodhisattvā hi satataṃ bhavantaścakravartinaḥ |

prakurvanti hi sattvārthaṃ gṛhiṇaḥ sarvajanmasu ||

kleśo bodhyaṅgatāṃ yātaḥ saṃsāraśca śamātmatām |

mahopāyavatāṃ tasmādacintyā hi jinātmajāḥ ||

iti vacanāt kāmaparibhogo bodhisattvānāṃ na doṣakṛt | gṛhītaniyamānāmeva kāmaparibhogasya duṣṭatvāt
| tūlikāstīrṇeti | tūlikā jñāyata eva | goṇikā tu viśiṣṭakambalajātiḥ | garbholiko
masūrakaḥ | cailavitānamiti vastravitānaṃ | astitvaguṇavacchakyatveṣu saṃpratyayaprasādābhilāṣākaraśraddhāpratipādanārthaṃ
dharmāṇāṃ sanniśrayatayetyādi padatrayopādānam | adhiṣṭhitamiti
| avicchinnaṃ cirakālaprārthitaprāptyupāyaśravaṇena mṛdumadhyādhimātrasukhasaumanasya
lābhādyathākramaṃ tuṣṭa ityādi ṣaṭpadāni | tathāgatāvavādenāśayaviśuddhilābhātprajñāpāramitāśravaṇaṃ
jātamityāha | atha khalu sadāprarudita ityādi | sampannahetukānāṃ dharmaśravaṇaṃ
nāphalavadityāha | śṛṇvaṃścetyādi | aniśritasaṃjñāmiti | māyopamasaṃjñām | dharmanairātmyaprabhāvitaśca
sarvo'dhigama ityāha | tasyānekānītyādi | yasmin samādhau vyavasthitaḥ
sarvadharmāṇāṃ svabhāvaṃ māyopamatvādinā vyavalokayati,sa sarvadharmasvabhāvavyavalokano
nāma samādhiḥ | evaṃ sarvadharmasvabhāvānupalabdhirnāmasamādhirityādayo vyākhyeyāḥ | tatra
mṛdumadhyādhimātranirvedhabhāgīyādhigamabhedātsarvadharmasvabhāvavyavalokanādidvādaśasamādhayastannirjātāstvadhimukticaryābhūmāveva
māyāvarjita ityādayaḥ pañcāśatsamādhayaścāvagantavyāḥ
| āryaratnameghasūtre cāsyāmevādhimukticaryābhūmau vartamāno bodhisattvaḥ pṛthagjano'pi
sarvabālavipattisamatikrānto'saṃkhyeyasamādhidhāraṇīvimokṣābhijñādiguṇānvitaḥ kathyata
iti | āśayapariśuddhibalādeva prathamabhūmyadhigamārthaṃ samāhitāvasthāyāṃ tathāgatapratibhāsapūrvako
vistareṇāvavādo jāta ityāha | sa eṣu samādhiṣu sthita ityādi | pramuditādibhūmau
buddhaśatādikaṃ paśyatīti pradeśāntare yadvacanaṃ tadavaśyaṃbhāvitveneti pratipattavyam
| anyatra vidhipratiṣedhayoraniyamāt | ato'dhimuktiryābhūmāvasaṃkhyeyatathāgatopalambhobhavati
| nanu dvayostathāgatayorekasmin lokadhātau sambhavavirodhāt kathamevamiti cet | lokadhātvantare
sthitānaprameyān buddhān bhagavataḥ paśyati smetyeke | yatkhalvidamapūrvācaramau
dvau tathāgatau loke notpadyeyātāmiti janmaniṣedhanaṃ tacchāsanapravṛttimabhiprāyīkṛtyoktamato
na dvayostathāgatayoryugapalloke śāsanaṃ pravartata ityayamevārthastatra santiṣṭhate
| yasmātparamārthaparatantrotpattitveneyameva tayorutpattiryaduta śāsanapravṛttirevañca
satīha lokadhātusthāneva samānābhiprāyatvena vihitaikaśāsanakramānavikalakāraṇatvādyugapadutpannānekatathāgatān
paśyati smetyapare | nāpūrvācaramāviti vacanāt krameṇa teṣāmutpattiranujñātaiva
| te tūtpannāḥ parinirvāṇābhāvāt,dharmasambhogakāyābhyāṃ vidyanta eva | kevalamapuṇyavatāṃ
nābhāsībhavanti | puṇyavadbhiḥ punaryathā puṇyamalpīyāṃso bhūyāṃso vā samupalabhyanta
ityanye | tadānīṃ tatratyaikatathāgatādhiṣṭhānenāryadharmodgatasāmarthyena vā
prātihāryakaraṇakāle pṛthagjanānāmivāmeyanirmitatathāgatadarśanamiti kecit | acintyavimokṣasukhabhāvanābalādādikarmikāṇāmiva
svacittasyāmeyatathāgatapratibhāsānugatatvenotpādādapramāṇatathāgatadarśanamityapare
| cailoṇḍūkamiveti | vastragulakamiva śirasā parikarṣerdhārayestvamityarthaḥ
| tathaiva tatkasya hetorityāśaṃkyāha | tasya hītyādi | paritasanamiti vaimanasyaṃ
tena mūlyeneti | yāvajjīvamātmabhāvavikraye parapratibaddhatayā tatra gamanāsambhavānnitarāṃ
pūjāvaikalyamiti | tāvatkālavikrītātmabhāvamūlyena sambhārabhūmāvapyabhijñābalāddivyapūjāsambhave'pi
tanmūlyagrahaṇaṃ dharmagauravārthamityeke | dharmaśravaṇārthikatvādṛddhyabhijñābhogasmṛtivaikalyādityeke
| mandavīryāṇāṃ dharmaparyeṣṭiṃ pratyutsāhasandarśanārthamityapare
| śreṣṭhidārikāprabhṛtīnāmanena krameṇārthakaraṇamiti kecana | svaparobhayopadravavināśādyathākramaṃ
bhagnānītyādipadatrayam | kāmahetoḥ kāmanidānamiti | anubhūtānanubhūtakāmārthamityarthaḥ
| mṛdumadhyādhimātraharṣalābhāttuṣṭacitta ityādi padatrayam | abhijñābalāddhṛdayādidāne'pi
dharmaśravaṇāntarāyādarśanāddāsyāmītyabhyupagatavāniti kecit |
dharmapūjārthikatayā'ntarāyo'pi na gaṇita iti kaścana | parityaktamiti | āśayamahattvādeva
mahatī pūjā na tu dravyamahatvenetyabhiprāyādyadvikalpitaṃ taddehītyuktavān | kāraṇāmiti
pīḍām | guṇajātiriti guṇasāmānyam | guṇaviśeṣa iti guṇasvalakṣaṇam | tatra mano'nukūlatvādrocante
| doṣānutpādatvāt kṣamante | viṣayiteti vaśitāprabhutvaṃ sāmarthyamiti yāvat | tīkṣṇamadhyamṛdvindriyajanapratibhāsāpekṣayā
kṣaṇādipadatrayam | utpannarogābhāvādarogaḥ | anāgatavyādhiṃ
pratyayogyatvānnirupadravaḥ | evaṃ hītyādi | niveśanamiti gṛham | utsṛjateti
tyajata | pūrvavattatkasya hetorityāśaṅkyāha | na mamānyat kiñciddhanamityādi | prabhūtā
vipulā iti | anekaprakāradravyabhedātprabhūtāḥ | ekaikaprakārasyānantyādvipulāḥ | anujānīteti
| anujñāṃ prayacchata | adrākṣīddūrādeveti viśiṣṭādhigamalābhenāryadharmodgatavimokṣadarśanasāmarthyādgandhavatīṃ
nagarīṃ dūrādeva dṛṣṭavān | kvāsau kauśiketi | dharmārthitvādevābhijñābhogavaikalyātpṛṣṭavān
| saptabhirmudrābhiriti | durlabhamahārthatayā'trādarotpādanārthaṃ
dṛḍhataraṃ saptabhirbandhanairbaddhā saptasu granthisthāneṣu saptabhiḥ svanāmamudrābhirmudrayitvā
sthāpitetyeke | bhavyatāṃ jñātvā nitarāmāvarjanārthamṛddhiprātihāryakṛtamityāha
| atha khalu tāni puṣpāṇītyādi | tathāgatānāmāgamanagamanaparijñānapraśnārtham | pūrvavṛttāntamāvedayannāha
| ihāhaṃ kulaputretyādi |

abhisamayālaṅkārālokāyāṃ prajñāpāramitāvyākhyāyāṃ sadāpraruditaparivarto nāma triṃśattamaḥ ||

