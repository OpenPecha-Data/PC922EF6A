viṃśatitamaparivartaḥ |niṣpāditabuddhakṣetraviśuddhinopāyakauśalena sambhāraṃ paripūrya paścādyathābhavyatayā
buddhakṛtyaṃ svabuddhakṣetre karaṇīyamityupāyakauśalaṃ vaktavyam | tatrāsya
viṣayaṃ pratipādayituṃ praśnayannāha | prajñāpāramitāyāmityādi | parihārārthamāha | iha
subhūta ityādi | rūpamiti tāṃ dharmatāṃ dharmatayeti tāṃ śūnyatāṃ dharmatayā śūnyatayā rūpaṃ
vastviti pratyavekṣamāṇo yathā na samanupaśyecchūnyatāṃ śūnyatāsvabhāvenāstīti yathā
nopalabhate tathā pratyavekṣitavyamiti yāvat | etaduktam | māyopamaḥ śūnyatādirupāyakauśalaviṣaya
iti | kathaṃ punarabhyāse'pi nādhigacchatītyāha | yadbhagavannityādi | asya parihāreṇopāyakauśalaprayogaṃ
nirdiśannāha | yataḥ subhūta ityādi | sarvākāravaropetāmiti dānādyavikalām
| asamāhita eveti | prajñāpāramitā ca mahopāyakauśalātmikā mayā parigṛhītā bhaviṣyati
| na ca śūnyatā sākṣātkṛtetyabhiprāyādetanniṣṭha eva śūnyatāsamādhau cittaṃ dhārayati
| atra ca madhye jinajananīsāmarthyānna parihīyate bodhipakṣairdharmaiḥ,na cāśravakṣayaṃ
kāmabhavāśravaprahāṇaṃ sañcintya sattvārthaṃ pratijanmapratigrahāt karoti śūnyatāsamādhyālambanādāśravakṣaye
ca parijayaṃ karotītyarthaḥ | etadeva spaṣṭayannāha | yasmin samaya ityādi
| kathamabhyāse'pi na sākṣātkartavyamiti | tatkasya hetorityāśaṅkyāha | evamārūḍhakuśaletyādi
| bhūtakoṭiṃ na sākṣātkarotīti | etaduktam | sarvākārabhāvanāparijayapratyavekṣāsākṣātkaraṇakālākālajñānaprayogasāmarthyāttasmin
samādhau sthito'pi na śūnyatāmadhigacchediti
| upāyaḥ punardaśavidho bhavati | tatra tāvat pratibandhasamatikramaṇenāntarāyikadharmasamatikramaṇopāyārthamāha
| tadyathāpi nāmetyādi | tatra śauryarūpaguṇairmṛdumadhyādhimātraiḥ
yathākramamupetatvātparamaśūraśca bhavedityādi navapadāni vācyāni | granthārthagrahaṇasamarthatvānmedhāvī
| karaṇapāṭavādvacanasamarthaḥ | praśnaparihārāt prativacanasamarthaḥ |
stambhitatvābhāvātpratibhānasampannaḥ | svīkārārthasampādanātpratipattisampannaḥ | heyopādeyatvena
kālādīnāṃ parijñānātkāladeśajñaḥ,sthānajñaḥ | mukhyato dhanuṣi suśikṣitatvādiṣṭhastreṣu
paramagatiṃ gataḥ | bahūnāṃ dṛḍhānāñca praharaṇānāṃ nivārakatvādbahupraharaṇāvaraṇo
dṛḍhapraharaṇāvaraṇaḥ | parāvarjanakarāḥ kāyādivikārāḥ kalāḥ | citrakarmādīniśilpasthānāni
| smṛtimānityādi | sugamam | nirvartanasāmarthyānnistaraṇasamarthaḥ | kenacideva kāraṇasāmagrīyogenāmitrādyupanipātena
| cittavākkāyavikārāpādanādyathākramaṃ mahāpratibhayaṃ bhīṣaṇaṃ
romaharṣaṇam | sarvopadravarahitatvena śāntyā kṣemeṇāpakramayiṣyāmi | śarīrasausthityātpuṣṭyā
svastinā parimocayiṣyāmi | ekadravyābhilāṣādvairānubandhena pratyarthikāḥ | amitrapakṣapatitāḥ
pratyamitrāḥ | dayālutvādatisnigdhaḥ | dākṣiṇyayogātsānukrośaḥ | tathaiva tatkasya
hetorityāśaṅkyāha | tathā hi bhagavannityādi | kāyacittapīḍārahitatvādakṣato'nupahataḥ
| dṛṣṭāntamevaṃ nirdiśya dārṣṭāntikārthamāha | evameva subhūte bodhisattva ityādi | tatra
sattveṣu sukhasaṃyogaduḥkhaviyogasukhāviśleṣahitakaraṇāśayasamṛddhau saparivārāḥ samādhayo
yathākramaṃ maitrīkaraṇāmuditopekṣāḥ | tathaiva tatkasya hetorityāśaṅkyāha | tathā hyasyetyādi
| etadeva spaṣṭayannāha | yasmin samaya ityādi | mārapakṣaṃ cātikramyetyanenāntarāyikadharmasamatikramaṇopāyaḥ
sūcitaḥ syāt | upasaṃharannāha | yasminnityādi | vibhāvitasarvasamatvenāpratiṣṭhitavihāropāyaṃ
kathayannāha | tadyathāpi nāma subhūte pakṣītyādi | na
ca tatrāpi niśrito na ca pratiṣṭhita iti | ākāśasyāsattvānna tatra buddhyā niśrito nāpi
kāyena sthito'tha ca tasminneva viharatītyapratiṣṭhitavihāropāyo jñāpitaḥ syāt | dārṣṭāntikārthamāha
| evameva subhūte bodhisattva ityādi | praṇidhānasamṛddhyā pūrvapraṇidhānānuvṛttyupāyaṃ
nirdiśannāha | tadyathāpi nāma subhūte balavānityādi | yāvannākāṃkṣedityanena praṇidhānāvedhamupādāyānuvṛttirjñāpitā
| prakṛtārthaṃ bodhisattve niyojayannāha | evameva subhūta
ityādi | bhāvanāviśeṣamārgābhyāṃ yathākramaṃ paripakvāni suparipakvāni | upasaṃharannāha
| tasmāttarhi subhūta ityādi | svabhyastasarvaduṣkaratvenāsādhāraṇopāyaṃ pratipādayannāha
| duṣkarakārako bhagavannityādi  | śrutacintābhāvanābhiryathākramaṃ śūnyatāyāṃ caratītyādi
yojyam | sādhūktatvenānuvadannāha | evametadityādi | tathaiva tatkasya hetorityāśaṅkyāha
| tathā hītyādi | amumevārthaṃ samarthayannāha | yadā bodhisattva ityādi | pūrvavattatkasya
hetorityāśaṅkyāha | tathā hyasyetyādi | na sākṣātkarotīti | sarvasattvāparityāgāśayasāmarthyena
bhūtakoṭeranadhigamādasādhāraṇopāyo jñāpitaḥ syāt | sarvadharmānupalambhādasaktopāyaṃ
vaktumāha | punaraparaṃ subhūte yadā bodhisattva ityādi | sattvasaṃjñayeti | bhāvābhiniveśena
| na ca parihīyata iti | āsvādanopalambhena parihāṇisambhavānmaitryādisarvakuśaladharmāparihāṇivacanādanāsvādanopāyaḥ
sūcitaḥ syāt | tathaiva tatkasya hetorityāśaṅkyāha
| upāyakauśalyaparigṛhīto hītyādi | śūnyatāvimokṣamukhatvenānupalambhopāyārthamāha | punaraparaṃ
subhūte bodhisattvasya mahāsattvasyaivaṃ bhavati | dīrgharātramamī sattvā upalambhe
carantītyādi | śūnyatāsamādhivimokṣasukhaṃ samāpadyata ityādi | śūnyatāsamādhivimokṣamukhabhāvanāparipūrigamanādanupalambhopāyaḥ
paridīpitaḥ | nimittānupalambhādanimittopāyārthamāha
| punaraparaṃ subhūte bodhisattvasya mahāsattvasyaivaṃ bhavati | dīrgharātramamī sattvā
nimittasaṃjñayetyādi | animittaṃ samādhivimokṣamukhaṃ samāpadyata iti | animittasamādhivimokṣamukhabhāvanāparipūrigamanenānimittopāyo
gaditaḥ | praṇidhānānupalambhenāpraṇidhānopāyārthamāha
| punaraparaṃ subhūte bodhisattvasya mahāsattvasyaivaṃ bhavati | dīrgharātramamī
sattvā nityasañjñayetyādi | apraṇihitaṃ samādhivimokṣamiti | apraṇihitasamādhivimokṣamukhabhāvanāparipūrigamanenāpraṇidhānopāyaḥ
sūcitaḥ | śūnyatādīnāṃ śrāvakādisādhāraṇatve'pi tadupāyaviśeṣaṇārthamāha
| yo hi kaścit subhūte bodhisattva ityādi | tatra śūnyatāditrivimokṣamukhaviparyayeṇopalambhe
caritāvina ityādi tridhoktaṃ tasyaiva ca vyākhyānaṃ piṇḍasaṃjñāyāmityādinā
yathākramaṃ kṛtam | śūnyatāta ityādāvādyāditvena saptamyantāttasiḥ | etaduktam
| kṛpādiyogādevaṃ jñānadharmasamanvāgato bodhisattvaḥ śūnyatādau yatedityasthānametaditi
| praśnapūrvakāvaivartikadharmakathanenāvaivartikaliṅgopāyārthaṃ praśnaṃ kartuṃ śikṣayannāha
| evaṃ hi bodhisattva ityādi | vyatirekamukhena nirdiśannāha | sacedityādi | tathaiva
tatkasya hetorityāśaṅkyāha | yo hyasāvityādi | tatrāveṇiko dharmaḥ sarvasattvāparityāgastaṃ
śrutacintābhāvanāmayajñānotpādanārthaṃ yathākramaṃ na sūcayati,na prabhāvayati,nopadarśayati,yato
na prajānāti paripṛṣṭo na vyākaroti na visarjayatīti yathāsaṃkhyaṃ yojyam | tāṃ
bhūmimityupāyakauśalyam | anvayamukhena pratipādayituṃ kākvā praśnayannāha | syātpunarbhagavannityādi
| tathaiva pariharannāha | syātsubhūte ityādi | evaṃ pratipadyetetyādi | upāyakauśalyaṃ
sarvasattvāparityāgaścābhyasanīya ityavagacchet | evaṃ visarjayediti | paraiḥ pṛṣṭasyāvaivartikādhigamānurūpavyākaraṇāvyākaraṇābhyāmavaivartikānavaivartikabhāvadhāraṇenāvaivartikaliṅgopāyaḥ
sūcitaḥ syāt | sarvaviṣayajñānatvenāpramāṇaviṣayopāyārthaṃ cāha | tena
hi bhagavannityādi | asaṃhāryāṃ iti | teṣāṃ bodhisattvānāmasaṃhāryatvenopāyasya viṣayāpramāṇatā
jñāpitā bhavet | tadevaṃ viṣayaprayogābhyāṃ samanvāgataṃ yathoktameva daśavidhamupāyakauśalaṃ
grāhyam | tathā coktam |viṣayo'sya prayogaśca śātravāṇāmatikramaḥ |apratiṣṭho yathāvedhamasādhāraṇalakṣaṇaḥ

asakto'nupalambhaśca nimittapraṇidhikṣataḥ |talliṅgaṃ cāpramāṇaṃ ca daśadhopāyakauśalam

itikaḥ punastrisarvajñāyāḥ sarvākārābhisambodhasya ca viśeṣaḥ | pratiniyatākāraviṣayāstisraḥ
sarvajñatā yathoktenākārapratiniyamena,samastākāraviṣayastu sarvākārābhisambodha iti kecit
| lākṣaṇikaṃ trisarvajñatāvyavasthānaṃ prāyogikastu sarvākārābhisambodha ityanye | vipakṣapratipakṣavyavasthānaprabhāvitaḥ
sarvākārābhisambodhastrisarvajñatāstu na caivaṃ prakṛtiśāntākāratvādityapare
| samāptaḥ sarvākārābhisaṃbodhaḥ ||prāptasarvākārābhisambodhasyedānīṃ
prakarṣaparyanto'dhigama iti mūrdhābhisamayo vaktavyastatra liṅgaṃ tāvadasyābhidhānīyaṃ
yenāsau liṅnyate | tataḥ svapnāvasthāyāmapyatyabhyāsātsvapnasadṛśasarvadharme kṣaṇaṃ prathamaṃ
liṅgaṃ vaktumāha | sacetpunaḥ subhute bodhisattvo mahāsattvaḥ svapnāntaragato'pītyādi
| etaduktam | evaṃ prajñopāyaparigṛhītā bodhisattvasya yogadharmabhāvanāmūrdhaprāptā yat
svapnāntare'pyasya yogavidarśanāmanaskārāstathābhūtadharmā sākṣātkaraṇena sattvadhātusāpekṣā
eva pravartanta iti | dvitīyaśrāvakādibhūmispṛhācittānutpādanaliṅgārthamāha | punaraparaṃ
subhūta ityādi | tatrāpūrvaprāptyabhilāṣaḥ spṛhā | prāptāviyogecchā anuśaṃsā cittam | tṛtīyatathāgatādidarśanaliṅgārthamāha
| anekaśatāyāḥ parṣada ityādi | caturthabuddharddhivikurvitopalabdhiliṅgārthamāha|
vaihāyasamabhyudgamyetyādi | pañcamasvapnopamadharmadeśanācittotpādaliṅgārthamāha
| bodhisattvo mahāsattvo notrasyatītyādi | ṣaṣṭhabuddhakṣetropāyaprahāṇānusmaraṇaliṅgārthamāha
| nairayikān sattvānityādi | kimidamapāyaviśuddhirlakṣaṇaṃ nāmeti
praśnayannāha | tatra subhūte kathamityādi | pariharannāha | sacetsubhūte bodhisattva ityādi
| saptamanagarādidāhapraśamanasatyādhiṣṭhānasamṛddhiliṅgārthamanvayamukhenāha | nagaradāhe
vetyādi | mṛdumadhyādhimātrabhedenāpagamādyathākramamupaśāmyatu śītībhavatu astaṃ gacchatviti
yojyam | vyatirekamukhenāpi kathayannāha | sacennopaśāmyatītyādi | ubhayathāpi
nirdiśannāha | sacetpunarityādi | karma vipacyata iti | saddharmapratyākhyānam | dṛṣṭadharmasaṃvartanīyameva
karma satyādhiṣṭhānāniṣpatterdaurmanasyādi nānubhūyate | tata eveti | janmāntarasaṅgṛhītāt
| aṣṭamayakṣādyamanuṣyāpagamasatyavākyaniṣpattiliṅgārthaṃ vyatirekamukhenāha
| punaraparaṃ subhūte yairākārairityādi | tatra svayaṃ praveśādgṛhītaḥ sāmarthyādhānena
kāyādivikārāpādanādāviṣṭaḥ | sarvākārajñatādipañcavidhābhisamayena sarvapadārthāvagamādyathākramamajñātamityādīni
pañcapadāni neti pūrveṇa yojyāni | anvayamukhenāpi kathayannāha
| sacetpunaḥ subhūta ityādi |abhisamayālaṅkārālokāyāṃ prajñāpāramitāvyākhyāyāmupāyakauśalyamīmāṃsāparivarto
nāma viṃśatitamaḥ ||

