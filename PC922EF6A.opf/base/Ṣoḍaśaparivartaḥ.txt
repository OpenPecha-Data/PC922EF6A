ṣoḍaśaparivartaḥ |apratighātasvabhāvaṃ nirdiśannāha | atha khalvāyuṣmānityādi  | nāyamiti |
trividhasarvajñatākārasuparipūrṇābhisamayatvena sarvatra rūpādau jñānadharmasyāpratighātitvādayaṃ
deśanādharmo na kvacitpratihanyate | apadasvabhāvaṃ vaktumāha | apratihatetyādi |
sarvapadānupalabdhita iti | jñānajñeyasamatayā sarvapratiṣṭhānupalambhārthenāpratihatalakṣaṇo'nabhibhūtaḥ
| advitīyatvāditi | ekākitvādapratimalakṣaṇo'sādṛśyalakṣaṇaḥ | niḥpratyarthikatvāditi
| sarvapratipakṣasamatikrāntatvādapratilakṣaṇo'pratipakṣalakṣaṇaḥ | anabhinivṛttatvāditi
| ajātatvādapado'pratiṣṭhāsvabhāvaḥ | sarvopapattyanupapattitvāditi | devādisarvagatiṣṭhavidyamānarūpatvādanutpādaḥ
| sarvapathānupalabdhitvāditi | sarvamārgatvenānupalambhādapatho'mārgaḥ
| apada ityasya prayogadarśanabhāvanāviśeṣāśaikṣamārgeṣu viśeṣaṇārthamapratihatalakṣaṇa
ityādi pañcapadopādānam | agatisvabhāvaṃ kathayannāha | anujāto vatāyamityādi
| bhagavataḥ sambandhī śrāvako'yamanu paścājjātastathāgata ivetyanujātaḥ | kathaṃ śrāvako'pi
tathāgata ivānujāta iti | tatkasya hetorityāśaṅkyāha | tathā hi bhagavannityādi |
yasmātsarvameva dharmamanadhigatārthaviṣayamapi samyakśūnyatayā deśayati,tasmāttathāgata ivānujāta
ityarthaḥ | vastudharmatvenānujātārthaṃ vighaṭayannāha | yaddevaputrā ityādi | ajātatvāditi
| tatvenānutpannatvādajātastathāgatasya śrāvakaḥ subhūtistasyaiva tathatāmanuyātaḥ
| prāptastādātmyenānugataḥ | "tathābhāvastathatetyata eva nirdeśādasya hrasvatvami"tyācāryavasubandhuḥ
| kathamityāha yathā tathāgatetyādi | evaṃ hi subhūtiriti | yasmādanantaroktatathatārūpeṇa
tathāgatatathatāmanuyātastato'jātatvādanujāta iti pūrveṇa sambandhaḥ karaṇīyaḥ
| evamuttaratrāpyavagantavyam | abhyāsayogena tattathatāprāptau kathaṃ na vastudharmatvenānujātaḥ
syādityāha | ādita evetyādi | ādita iti | prathamata evetyarthaḥ | niryuktikamevedamiti
| tatkasya hetorityāśaṅkyāha | yā hītyādi | sā sarvadharmatathateti | dravyābhimatānāṃ
rūpādīnāṃ sāmānyadharmatā'nutpāda iti yāvat | evaṃ tathāgatasarvadharmatathatayoḥ
parasparamabhedena tathāgatatathatāyāḥ sarvaviṣayatvamāveditam | ataśca saiva subhūterapītyāha
| yā cetyādi | ato'nujāta iti tathatāprāptiyogādanujātaḥ | tathatā tarhi dravyasatī
syādityāha | sāpi cetyādi | atathateti,nirviṣayapratiṣedhānupapattestathatāpi sāṃvṛtī māyopameti
yāvat | tathāgatamanujāta iti | anuśabdayoge karmavibhaktiḥ | tathāgatasyeti pāṭhe
tatsambandho vivakṣitaḥ | tattvato dharmatārūpatve kathamanujāta ityāha | tathāgatasyetyādi
| sthititeti | saṃvṛtyā prabandhadharmatā | yadyevaṃ vikārādimān subhūtiḥ sthaviraḥ syādityāha
| yathā tathāgatetyādi | tatrādhikanyūnavikārābhāvādyathākramamavikārānirvikārāḥ |
svaparavikalpaviyogādavikalpā nirvikalpā | tathāgatatathatāvatsubhūtitathatā kuto'vikārādisvabhāvetyāha
| etadeva kuta iti | tatkasya hetorityāśaṅkyāha | yā ca tathāgatatathatetyādi
| ekaivaiṣetyabhinnā yasmādbhedakakarmakartṛkriyā'nupalambhādadvayā'dvaidhīkārā'dvayatathatetyarthabhedo
vācyaḥ | sarvathā''dhāratvavirahānna kvacit | hetorabhāvānna kutaścit |
sambandhino'sattvānna kasyacit | sambandhibhāvādau tu vastutvāpattestathataiva na syādityāha
| yataḥ setyādi | evaṃ hi subhūtiriti | tathāgatasarvadharmatathatayorevamekasvabhāvatvena
tathāgatatathatayā saṅgṛhītatvānnirvikārādisvabhāvā subhūtitathatā | tasmādakṛtatathatayā'nujāta
ityarthaḥ | tathatārūpeṇa sarveṣāmanujātatve subhūteḥ ko'tiśaya iti cet | satyam
| kintu yadeva vivādāspadībhūtaṃ tadeva nirdiśyate | anyathā'śrotṛsaṃskārakaṃ vākyaṃ kurvāṇaḥ
kathaṃ nonmattaḥ syāt | etadeva spaṣṭayannāha | yā cākṛtatathatetyādi | na sā kadācinna
tathateti | sarvadaiva tathatetyarthaḥ | upasaṃharannāha | yathā tathāgatatathatā sarvatretyādi
| sarvatreti sarvasmin kāle | abhinirmita iti | prabhāvito niṣpāditaḥ | aluptamiti
| luptamapratītamadṛṣṭaṃ na luptamaluptaṃ dṛṣṭaṃ pratītamiti yāvat | bhedakānupalabdhita
iti | pramāṇopapannaikasvabhāvatvena tathatāyā bhedakapramāṇānupalambhena dvayamapyanantaroktamabhinnamityetadaluptam
| sarvadharmatathatātmikā tathāgatatathatā subhūtitathatā punarna
tathāvidhā | tatkathaṃ tathatayā dvayamabhinnaṃ syādityāha | yathā tathāgatatathatetyādi
| nānyatreti nipātavacanaṃ prathamārthe vartate | taduktam | syāt | yathā sarvadharmatathatāyā
nānyā tathāgatatathatā kintarhi tadātmikā evaṃ subhūtitathatāpīti | na sā kasyacinna
tathateti sarvasya sā tathatetyarthaḥ | tadevāha | saiva setyādinā | yaiva sā tathatā
subhūteḥ | saiva sarvadharmatathateti yojyam | ananyatathatānugameneti | ātmasvabhāvatathatānukareṇa
tāṃ tathatāṃ sarvadharmavartinīmupagataḥ | tathatāsvabhāvatvena kathamanugama
iti cet āha | na cātretyādi | saṃvṛtyaivaṃ vyapadeśaḥ kṛtaḥ | paramārthatastu naivātra māyopamatve
kaścidbhāvaḥ kvacidanugatiṃ sadṛśatā prāptaḥ | traiyadhvikasarvadharmāṇāṃ tathatā
traikālikī,tathāgatatathatā tu prakṛtiprabhāsvaratvenotpādavirahānna tathāvidhā | tatkathamanayorekatvamiti
cedāha | yathā tathāgatatathatetyādi | tatrotpādapūrvakavināśābhāvānnātītā,bhaviṣyadutpādaviyogānnānāgatā,labdhasattākatvānupapatterna
pratyutpannā | evaṃ sarvadharmatathateti
| māyopamatvaprasādhakapramāṇasya sarvatra tulyatvāditi bhāvaḥ | bhavatu vā
sāṃvṛtabhāvopādhibhedena tattathatāyāstraikāliko vyapadeśaḥ,tathāpi tathāgatasarvadharmatathatayorabheda
evetyāha | tathāgatathatayāpītyādi | na kevalamātmatathatayā kintarhi tathāgatatathatayāpi
| yasmāttathatāmanuprāptaḥ san subhūtistayaiva tathāgatatathatayā'tītāditathatāmanugataḥ,atītāditathatayā
ca tathāgatatathatāmanugato bhavati,tasmānnāsti vimukternānākaraṇamiti
bhāvaḥ | atītādipratyekasamudāyabhedena ca hārakacatuṣṭayamavagantavyam | upasaṃharannāha
| iti hi subhūtitathatetyādi | bodhisattvatathāgatāvasthayoreva tāvadbhinnarūpatvāttathatāyāḥ
kutaḥ sarvadharmābhinnasvabhāvatvamiti kasyacidāśaṅkāyāmāha | yaiva cetyādi
| iyaṃ sā tathateti | sarvadaikasvabhāvatvādyukteyaṃ sā tathatā yayā sarvaprakārāgantukamalāpagamenābhisambodhāt
| ya ekānekasvabhāvā na bhavanti,na teṣāṃ paramārthataḥ svabhāvo'sti
| yathā māyādirūpasya na bhavanti caikānekasvabhāvāḥ svaparoditā bhāvā iti vyāpakānupalabdhyā
| māyopamastathāgata ityarthaḥ | nāsiddho heturyasmātprekṣāvatāṃ pravṛtteḥ prayojanavattayā
vyāptatvādarthakriyāyogyapadārthaviṣayo vicāro'nyathārthakriyārthināṃ puṃsāmasadarthapadārthavicāraiḥ
kiṃ prayojanamityarthakriyākārī bhāvo'bhyupagantavyaḥ | sa cānyonyavyavacchedarūpatvājjñeyarūpo
vā bhavejjñānarūpo veti vikalpaḥ | tatra yadyādyaḥ pakṣastadā
parasparasaṃyuktasvabhāvo vā bhavet,bahubhirvā samānajātīyaiḥ paramāṇubhiḥ parasparasāmarthyavidhṛtairasamāśliṣṭasvarūpaiḥ
sāntaraiḥ parivṛto yadvā nirantarairiti pakṣatrayam | tatra
prathame pakṣe yadyekena sahaikadeśena saṃyogo'parasya tadā sāvayavatvaprasaṅgādekatvahāniraparāparasvabhāvairaṇvantarasamāśleṣāt
| sarvātmanā saṃyogapakṣe'pi yadā pūrvo'ṇuraparāṇunā
saha sarvātmanā saṃyujyate,tadā'paro'pi pūrveṇetyataḥ saṃyogasyobhayapadārthādhīnatvena
parasparasvabhāvānupraveśānna kasyacidaṇorekasvabhāvatā | tathā hi pūrvāṇurapareṇa sarvātmanā
saṃyujyata iti | svasvabhāvaṃ parityajya sarvathā'pararūpāpattestasya ca saṃyujyamānasyāsattvam
| tathā'paro'pi pūrveṇa saṃyujyata iti svasvabhāvaṃ vihāya sarvathā pūrvarūpabhavanāttasya
saṃyogāśrayasyāsattvam | tataścaikasyaikadā parasparaparihārasthitalakṣaṇavidhipratiṣedhāyogāt
kathamekasvabhāvatā | dvitīye'pi parivārakapakṣe,yadi nāma samānajātīyaiḥ
saṃsparśo neṣṭastathāpi chidrasyālokatamorūpatvādvijātīyairālokatamaḥ paramāṇubhirabhīṣṭa
eva | na hyālokenāsamākrāntasya tamorahitatā tamasā vā'nāspadīkṛtasyālokarahitatvaṃ
yuktimat | tayoranyonyavirahitadeśādimātrapratibaddhodayatvāttathā cānantaropavarṇito doṣaḥ
samupanipatati | atha vijātīyairapi saṃsparśo nānumanyate,tadā yo'sau madhyavartī paramāṇuryenaikena
svabhāvenaikaparamāṇvabhimukhāvasthitastenaivānyaparamāṇvabhimukho yadvā'nyeneti
vikalpadvayam | tatra yadyādyaḥ pakṣastadā yadekarūpaparamāṇvabhimukhasvabhāvaṃ tadekadeśam
| tadyathā tasyaiva paramāṇoḥ pūrvadigavasthitaparamāṇuḥ | ekaparamāṇvabhimukhasvabhāvāśca
sarve parivārakāḥ paramāṇava iti svabhāvahetuḥ | tenaiva svabhāvenetyabhyupagamānnāsiddhatā
sapakṣe sadbhāvānna viruddhatā | bhinnadeśāvasthāne tu nābhimataikaparamāṇvabhimukhasvabhāvā
bhaveyustasya paramāṇoraparāparasvabhāvābhāvāt,asatā ca svabhāvenābhimukhyāyogāditi
na cānaikāntikatāhetoḥ tataśca parivāryāvasthānābhāvena parivārakāṇāmaṇūnāmekadeśatāprasaṅgāttatvataḥ
pracayābhāve tatsādhyārthakriyāvaikalyādeva tasya paramāṇornaikasvabhāvābhyupagamo
yuktaḥ | dvitīye tu pakṣe'parāparasvabhāvairaparāparaparamāṇvabhimukhayogāt sphuṭa
tara eva sāvayavatā prasaṅgādekatvaviraho'ṇūnāṃ svabhāvabhedalakṣaṇatvādvastubhedasya
| tṛtīyastu nairantaryapakṣaḥ saṃyogapakṣamevānupatati tatparyāyatvāt na hyantarāladeśavirahiṇāṃ
parasparasaṃśleṣaṃ muktā'nyā gatirasti | na ca śabdāntareṇābhidhīyamānaḥ sa evārtho'nyathā
bhavatyatiprasaṅgāt | athāsaṃyuktaḥ eva paramāṇurbahubhistu dikśabdavācyaiḥ samīpetaradeśāvasthitaiḥ
paramāṇubhiḥ parivṛta iti cenmatam | tadayuktam | na hyarvākparabhāgayorabhāve
vacanamidamarthavattāyāṃ vyavatiṣṭhate | tadanyāpekṣayā'nyasya yadrūpamavadhāryate
tadasattatra tattvena pārāvārādibhedavaditi nyāyānna bhūtārthena sāvayavatvamiti cet | na
| pārāpārayorapi bahirarthavādināṃ vyapekṣābhedenāsāṅkaryāt pitāputrādivat tāttvikameva rūpamityabhyupagantavyam
| yadapekṣayā hi tatpāraṃ na jātu tadapekṣayā tadapāramiti | anyathā
pārāpārayorapāramārthikatve kathaṃ pārāvārābhidhānataṭasthitayorasāṅkaryeṇāvasthānam |
tathā hi pārābhimatādanyatvameva vivakṣitasyāpārasyāpāratvamucyate | tasya ca kalpitatve tayoraikyaprasaṅgaḥ
| tathā ca na tadāśritānāmasaṅkīrṇāvasthitiḥ syāt | na hi kalpanoparacito
bhedo'rthakriyāṅgam | atha saṃvedanabalādviṣayasthiterananubhūyamānatvenārthasyātyantaparokṣatvātsamanantarapratyayabalena
pratiniyatasya kāryasyodayātadvyatirekeṇa kalpayitumaśakyatvācca
svataḥ siddharūpamevādvayajñānamekasvabhāvaṃ paramārthato grāhyagrāhakabhāvarahitamahetukatve
nityaṃ sattvādiprasaṅgānnityatve'rthakriyādyanupapatteśca svahetupratibaddhodayamudayānantarāpavargi
kevalamanādibhavabhāvi bhāvābhiniveśavāsanāparipākaprabhāvādākārāstatra
pratibhāsanta iti jñānātmako bhāvo yogācārairabhyupagamyate | tatrāpi kiṃ tvākārāstāttvikā
eva kiṃ vā pratibimbādivadavicāraikaramyā iti vikalpaḥ | yadyādyastadā bhāvikānekākārāvyatirekādākārasvarūpavadanekatvaṃ
vijñānasyāsajyata ityekatā kutaḥ | atha sakṛdanubhūyamānatvena
vijñānasyaikatvaṃ niścitam | tadaikajñānāvyatirekādākārāṇāmekatvaṃ vijñānasvarūpavaddurnivāram|
bhavatvevamiti cet | naivam | tathā hi yadyeka ākāraścalanādiviśiṣṭaḥ pratibhāsate
tadā pariśiṣṭā apyākārāḥ pūrvākārāvyatiricyamānamūrtisvabhāvatvāttathāvidhā eva
syuriti vaicitryākārānubhavo virudhyate | ato nānātvamaikāntikamevākārāṇāmityekānekatvayoḥ
parasparaviruddhadharmādhyāsayogāt pāramārthikamevākāravijñānayornānātvaṃ sthitamityabhyupagatādvayanayahāniḥ
| atha sukhādivannīlādaya ākārā anubhavātmakā evetyekasya citratvānabhyupagamānna
yathoktadūṣaṇaprasaṅga iti matvā samānajātīyānyapi vijñānāni bahūni vijātīyajñānavat
sakṛdutpadyanta iti varṇyate | tadāyamanyo doṣaḥ | tathā hi yattanmadhyābhimataṃ
vijñānaṃ parivṛtāṇuprakhyamiṣyate | tadyena svabhāvenaikasyābhimukhyaṃ pratipadyate kintenaivānyasyāpyathānyeneti
vikalpaḥ | tenaiveti pakṣe parivāryāvasthānābhāvenāvaśiṣṭānāṃ na
digantarāvasthitiryathārthā bhavedataśca pūrvāparādidigbhāgenānutpatternīlādimaṇḍalasaṃniveśapratibhāso
na syāt | anyeneti tu pakṣe svabhāvabhedalakṣaṇatvādvastubhedasyetyekatā kuta
iti paramāṇuvicārabhāvī doṣaḥ samāpatati | nanvamūrtatvājjñānānāṃ na deśakṛtaṃ paurvāparyamasti
tatkathamaṇuvanmadhyavartitvaṃ jñānānāṃ bhavet | satyametat | ayamaparo'sya doṣo'stu
yaddeśavitānapratibhāsināmākārāṇāṃ satyatvamicchatā jñānānāmadeśānāmapi satāṃ bahūnāṃ tathā
deśavitānāsthānenotpādaḥ parikalpyate | anyathā hi yadyanekavijñānotpādakalpanāyāmapi
tathā deśavitānotpādapratibhāso mithyā syāttadā'nekavijñānotpādakalpanā vyarthaiva syāt |
na ca deśavitānāvasthitanīlādipratibhāsamantareṇānyannīlādyanubhūyate yatsatyaṃ bhavet |
tasya cālīkatve kimanyat satyaṃ bhaviṣyatīti yat kiñcidetat | nanu tathāpyaṇavo mūrtā vijñānaṃ
tvamūrtaṃ tatkathaṃ sa evātra doṣa iti cet | naiṣa doṣaḥ | tathā hi tadeva nīlādi nairantaryeṇa
bhāsamānamekena paramāṇvātmakamupagamyate | apareṇa saṃvidrūpamiti nāmamātrameva
kevalaṃ bhidyate,natu deśanairantaryāvasthānalakṣaṇasyārthasya bhedaḥ | na ca nāmamātrapravṛttidvārakṛtaṃ
tulyadoṣatāpādanaṃ kriyate | api tu deśanairantaryāvasthānakṛtam | tacca
nāmamātrabhede'pyastīti kathaṃ tulyadoṣatā na bhavet | athaivamapi jñānajñeyayorvaisādṛśyājjñeyagataṃ
duṣaṇaṃ jñānenānumanyate | tadāpyucyate | yugapadanekajñānodaye ghaṭapadādiviṣayaḥ
pratīyamāno vikalpaḥ kramabhāvī na syāt | na caitacchakyate vaktuṃ nirvikalpakajñānānyeva
yugapaditi tadanubhavaniścayadvāreṇa vikalpānāmutpatteḥ | tataśca na hīmāḥ kalpanāḥ
svayamasaṃviditarūpā utpadyanta iti sakṛdanubhavaniścayaprasaṅgāt kramabhāvī vikalpo'nubhūyamāno
na syāditi pratyakṣavirodhaḥ | atha matam | ekameva vinajñamāgṛhītacitrarūpaṃ mecakamaṇipratibhāsavaditi
tadasat | tathā hi yaccitraṃ tadekaṃ na bhavati | yathā nānāsantānavartinaḥ
pratyayāḥ | citraṃ cedaṃ vijñānamiti viruddhopalabdhiḥ | citratvenopalambhānnāsiddho
hetuḥ,sapakṣe bhāvānna viruddhaḥ | kathaṃ punaścitraikatvayorvirodho yena citratvamekatvamapanayediti
cet | ucyate | na hi nānāsvabhāvavyatirekeṇānyaccitraśabdābhidheyamasti | nānaikatvayoranyonyasvarūpavyavacchedāntarīyakatvāt
parasparaparihārasthitalakṣaṇo virodha
iti siddho virodhaḥ | viruddhayorapyekasvabhāvatve sakalaṃ viśvamekaṃ dravyaṃ syāttataśca
sahotpādavināśādiprasaṅgo durnivāraḥ | anyathā nāmamātrameva syādekamiti | na ca nāmni vivāda
iti nānaikāntikatā ca hetoḥ | dṛṣṭānto mecakamaṇipratibhāsastāvat siddha ityapi na vaktavyam
| tatrāpyekarūpatve nānārūpatayā'vyāptatvena nānārūpāvabhāsitvādyanupapattestulyaparyanuyogatvāt
| atha syāt | pratibhāsamānasya nīlāderdeśakālāntarasthāt padārthānna bhedaḥ
pratyakṣeṇa pratīyate dvayorapratibhāsanenaitasmādidaṃ bhinnamityagrahāt | nāpi samānakāladeśasthāt
pratibhāsamānādasmādidaṃ bhinnamiti pratyayo'sti nirvikalpatayā pratyakṣeṇāgrahāt
| tasmādgrāhāgrāhakayorgrāhyāṇāñca parasparaṃ bhedāgrahāccitrādvayamevaikarūpaṃ pratyakṣe
pratibhāsata iti | tadapyetenaiva pratyuktam | ekasya citratvavirodhāt | athābhinnayogakṣematvāccitramapyekam
| tadayuktam | anyonyavyāvṛttarūpatvenāsyaikatvavirodhāt | na cāsyānena
bhinnayogakṣematvaṃ pratyakṣeṇāvagamyate,yugapat pratibhāsasyābhinayogakṣemarūpatve svarūpānyatvasyāpi
pratibhāsanāt | kathanna bhedapratibhāso bhavet | yadi ca bhedasyāgrahādadvaitaṃ
kalpyate tadā abhedasyāsmādidamabhinnamityevaṃ rūpasyāgrahāt dvaitaṃ kiṃ na kalpyate
| atha bhedābhedavinirmuktaṃ vastumātraṃ gṛhyate | kathaṃ tarhi nīlādeścitrasya ca pratibhāsaḥ
| citraścetpratibhāsa iṣyate sa eva loke bhedapratibhāsa ucyata iti kathaṃ bhedāpalāpaḥ
atha matam | yadi satyarūpā evāmī syurākārāstadā sarvo'yaṃ virodhaḥ | yāvatā śuddhasphaṭikopalasaṃkāśameva
tadvijñānamasaṃprāptanīlādyākārabhedaṃ tasminnevaṃ vidhe'pyanādikālikaviparyāsavāsanāparipākaprabhāvāt
mṛcchakalādiṣu mantrādyupaplutalocanapuruṣapratibhāsāpannakarituragādīnāmivākārāṇāmavabhāsanamiti
| paramārthata ekarūpasyaikajñānasyābhyupagame'līkatvānna
virodho yato bhavatā doṣābhidhānenālīkatvamekatvamevākārāṇāṃ pratipādyate | taccāsmābhirabhyupagatamiti
| tadasat | tathā hi yadati sphuṭamābālapratītanīlādyākārarūpamanubhūyate
tadalīkamananubhūyamānaṃ tu sphuṭapratibhāsyākāravyatiriktamadvayaṃ jñānaṃ yattatsatyamiti
kimataḥ paramiha subhāṣitamasti | kimityatiparisphuṭasaṃvedanānupapattirasattve'pi
tattvata iti cet | ucyate | yadyatrāsaṃvidyamānarūpaṃ na tattatra saṃvedyate | yathā
duḥkhe sukhādirūpamasaṃvidyamānāścākārā nīlādayo vijñāna iti vyāpakaviruddhopalabdhiḥ | alīkatvenākārāṇāṃ
niścitatvānnāsiddhitā,sapakṣe bhāvānna viruddhatā | tatra yadi paramārthato'saṃvedanaprasaṅgaḥ
sādhyate tadā siddhasādhanam | sāmānyena | tadā sādhyadharmaviparyaye
sādhanadharmasya vācakapramāṇābhāvātkathaṃ sandigdhavipakṣavyāvṛttikatvaṃ hetorna bhavedityapi
na vaktavyam | yataḥ sāmānyena naivātra sādhyate na cātrānaikāntikatā | tathā hi dvividhaṃ
saṃvedanaṃ mukhyaṃ gauṇañca | tatra mukhyaṃ yadajaḍarūpam | sa ca jñānasyaivāsādhāraṇaḥ
svātmabhūto dharmaḥ kathamasata ākārasya syāt | tathā hi yadajñānarūpaṃ na tasya mukhyaṃ
saṃvedanamasti | yathākāśanalinasya | ajñānarūpāścāsattvenopagatānīlādaya ākārā iti vyāpakaviruddhopalabdhiḥ
| gauṇamapi na sambhavati | yataḥ svākāranirbhāsajñānotpādanameva gauṇaṃ
saṃvedanamucyate | taccāsataḥ sarvasāmarthyaśūnyasya turagaviṣāṇasyevāyuktaṃ | sarvasāmarthyavivekalakṣaṇatvādasattvasya
| tathā hi yadasamarthaṃ na tasya gauṇaṃ saṃvedanaṃ yathā
turagaviṣāṇasya | asamarthāścāsattvenābhimatā nīlādaya ākārā iti vyāpakaviruddhopalabdhiḥ
| ākārāṇāmalīkatvānnāsiddho hetuḥ | sapakṣe bhāvānna viruddhaḥ | tadevaṃ mukhyopacaritābhyāmanyonyaparihārasthitalakṣaṇābhyāṃ
saṃvedanasya vyāptatvāt,tasya ca vyāpakasya nivṛtteḥ
saṃvedanasyāpi tadvyāptasya nivṛttireveti nāsattvādityasya hetoḥ saṃvedane'navakāśo nāstīti
nānaikāntikatvam | nanu marīcyādau jalādyākārasyāsato'pi saṃvedanādanaikāntikatvameveti
cet | na | tatrāpi hi jalādyākāro yadi nāntarnāpi bahistadā tasyātyantāsataḥ kathaṃ saṃvedanaṃ
syāditi tulya eva paryanuyogaḥ | pratibandhabalenānubhūyanta ityapi na vaktavyam
| tathā hi na jñānasvabhāvatā,ākārāṇāṃ jñānavat sattvaprasaṅgāt | athākārasvabhāvatā jñānasyānumanyate
tadākāravat jñānasyāsattvaprasaṅgaḥ | na ca jñānādākārāṇāmutpattirnīrūpasya
janyarūpāsambhavāt | nāpyākārebhyo jñānasyākārāṇāmalīkatvenārthakriyāsāmarthyavirahāt | na
ca tādātmyatadutpatibhyāmanyaḥ sambandho'sti | tataśca yasya yena saha pratibandho nāsti
na tattasmin saṃvedyamāne niyamena saṃvedyate,yathā jñānātmani saṃvedyamāne bandhyāsutaḥ ṃāsti
ca tādātmya tadutpattilakṣaṇo dvividho'pi pratibandho jñānena sahābhimatānāmākārāṇāmiti
vyāpakānupalabdhiḥ | sambandhābhāvasya pratipāditatvānnāsiddhatā | sapakṣe bhāvānna viruddhatā
| sarvasaṃvedanaprasaṅgānnānaikāntikatā ca hetoḥ | tataśca yo'yamākāro jñānasamānakālabhāvitvena
bhavatā parikalpitastasyāhetukatve kathamapekṣā'bhāvāt kādācitkatvamityabhidhānīyamatra
kāraṇam | yo'pi manyate'līkatve'pi yathā bhavatāṃ saṃvṛtyā jñānajñeyayoḥ pratibhāsanaṃ
tathāsmākamapi nirākāre tāttvike jñāne tadapratibaddhaivā'vidyālīkāpi satī saṃvṛttyā'nyatve'pi
pratibhāsata iti | tadapyetenaiva pratyuktam | asmākantu saṃvṛtyā jñānameva
jñeyarūpamiti sambandhasyābhyupagatatvāttayoḥ pratibhāsanamaviruddham | atha mābhūdayaṃ doṣa
iti hetumatvamabhyupagamyate tadā pratītyasamutpannatvādgrāhyagrāhakākārayoḥ kalpitatvābhāvāt
paratatvatāsvabhāvaḥ prasajyate | yato na pratītyasamutpatteranyatpāratantryam | yadyapyevaṃ
tathāpi pāramārthikī sattā kuto labhyata iti | cet | ucyate | tathā hi vijñānasyāpi
na pratyayodbhavāt svabhāvādanyā sattetyataḥ pratītyotpattyavinābhāvinī pāramārthikī
sattā durnivārā | tataśca paurvāparyeṇa bhāvādyaugapadyenāsaṃvedanaprasaṅge'pyupagatākārālīkatvahāniḥ
syāt | atha yathokto'pyākāro nābhyupagamyate tadopalabdhilakṣaṇāprāptatvenānākārameva
jñānaṃ sadā sarvaprāṇabhṛdbhiḥ saṃvedyata iti prāptam | syādetat | saṃvedyata eva
kintvanubhūyamānākāropajanitavibhramabalenānupalabdhilakṣaṇaprāptatvādarvāgdṛśāmato'nubhūtaniścitopalambhavaikalyānna
tasyopalambho'sti kṣaṇaikatvavaditi tadasat | tathā hi yadyantarbahirvākārāḥ
sambhaveyustadā teṣāṃ saṃvedanopajanitavibhramabalena saṃvidyamānamapi jñānaṃ
na niścinvantīti syāt | yadā tu nāntarna bahiste santi tadā kasyānubhavena vipralabhyeran
yena saṃvedayanto'pyadvayaṃ na viniścinvantīti syāt | atha matam | bhrānterayameva svabhāvo
yadalīkākārasandarśanam | tenā'sato'pyākārasya bhrāntivaśāt saṃvedanaṃ bhaviṣyatīti tadapyasamyak
| tathā hi bhrāntiśabdena vibhramotpattivāsanāhetubhūtajñānāvasthā vā'bhidhīyeta,yadvā
tathāvidhavāsanāprabhavaṃ bhrāntameva jñānaṃ kāryarūpam | tatrādye pakṣe tatra hetāvākārāṇāmapratibaddhatvāttadbalātteṣāṃ
saṃvedanamayuktamatiprasaṅgāt | na cāpi tadutpattilakṣaṇaḥ
pratibandho'styeveti yuktaṃ pūrvavatparatantratvaprasaṅgāt | athāpi dvitīyaḥ pakṣastatrāpi
pratibandho bhavannākārāṇāṃ tādātmyalakṣaṇo bhavenna tadutpattilakṣaṇaḥ tatsamānakālamanubhūyamānatvāt
| samānakālayośca hetuphalatvāyogāt | tataśca bhrāntivattadavyatirekātparatanratvaprasaṅgo
durnivāra iti yatkiñcidetat | syādetat | bhrāntagrāhyagrāhakākārābhāvāt
suptādyavasthāyāṃ svasaṃvittirekarūpā satyā bhaviṣyatīti | tadasat | manovijñānasya
dharmadhātvālambanatve'pi kevalacaitasikadharmāgrahaṇātkalāpaparicchedena citrarūpatvāt
| atha grāhyagrāhakabhāvarahita eva sasamprayogavijñānaskandhasya svabhāvo niścitaḥ | tathāpi
citratāmevābhidhāvati | tathā hi bhrāntivāsanā vidyata iti bhavatā'bhyupagamyate | atha
neti vikalpadvayam | yadyādyastadā vitathākārābhiniveśavāsanaivāvidyā sā ca vāsanā śaktirucyate
| śaktiśca kāraṇajñānātmabhūtaiveti | tena pūrvapūrvasmāt kāraṇabhūtādavidyātmano
jñānāduttarottarasya kāryasya vitathākārābhiniveśina utpatteravidyāvaśāttathākhyātiyukteti
balāccitratvamāyātam | na ca samanantarapratyayānniyama iti vaktavyam | yato yathoktameva
jñānaṃ samanantarapratyaya iti yatkiñcidetat | atha tatra vāsanātmikāḥ śaktayo bhinnā iti
cet | na | bhāvikānekaśaktyavyatirekāt śaktisvarūpavadyugapadanekatvaṃ vijñānasyāsajyate
| tatra cokto doṣaḥ | tathaikajñānāvyatirekādvā śaktīnāmekatvaṃ vijñānasvarūpaṃ durnivāramiti
kathaṃ samanantarapratyayabhedaḥ | atha neti dvitīyaḥ pakṣo matastadā muktāḥ syurayatnena
sarvadehina ityādiprasaṅgo'nivāryaḥ | atha sarvameva pṛthagjanasya jñānamanāpannanīlādyākāroparāgaṃ
pravartate tatraikatvahāniprasaṅgo na bhaviṣyati | acitrarūpatvāt nīlādisaṃvedanarūpatāttayā
tasya vyavasthāpyate sā tatsaṃvedanarūpatvānna tu nīlādirūpāpatteḥ | tathā
hyālambanagrahaṇaprakāra evākāro na tu tādrūpyam | yattu nīlādi bahiriva pratibhāsamānamālakṣyate
tanna jñānākāratayā,api tu jñānaṃ nīlādisaṃvedanamanubhavan pratipattā mohāttathā
bahīrūpeṇa nīlādikamadhyavasyatīti | etadapi mithyā | tathā hi yadi nīlādinā sahagatasya
kaścit pratibandho nāsti tadā kathaṃ nīlādisaṃvedanaṃ syāt | nahi tādrūpyavyatirekeṇānyo
nirīhasya jñānasyālambanagrahaṇaprakāro'sti yena tādrūpyavyatirekeṇākāro vyavasthāpyate,atiprasaṅgāt
| api tu tādrūpyotpattyaiva jñānasya savyāpāratā pratīyate sa eva tasyālambanagrahaṇaprakāra
ucyate | tatra cokto doṣaḥ | nāstyeva sarvathā nīlādiriti cet | naivam | tathā
hi yadi nīlādi nāntarnāpi bahirasti tatkathamidamavikalpe cetasi sphuṭataramanubhūyata
iti vaktavyam | na caitacchakyate vaktuṃ naiva pratibhāsata iti | sarveṣāmanubhavasiddhatvāttatpratibhāsasya
| na cāpi sphuṭāvabhāsino vikalpaviṣayatā yuktā | yenocyate muḍhātmanā
tathāvasīyata iti | athaivamapyanumanyate vikalpenāvasīyata iti tadasat | yasmādyadi nirākārameva
sarvaṃ jñānamanubhūtaṃ tadā tatpṛṣṭhabhāvināpi vikalpena pratiniyatasya nīlāderākārasyādhyavasāyo'pyayukta
eva pratibandhābhāvāt | bhrānterayameva svabhāva iti cet,uktamatra
paratantratvaprasaṅgāt kathaṃ bhrāntāvasya pratibandha iti | tasmātpratibandhābhāvādvikalpaviṣayatayāpi
nīlāderasataḥ saṃvedanānupapaterayuktametaditi | yadyevamastu tarhyapariśuddhāvasthāyāṃ
citrāvabhāsamalīkameva jñānaṃ,pariśuddhāvasthāyāṃ bhrāntivigamādadvayarūpamevaikasvabhāvaṃ
bhaviṣyatīti | ucyate | yadyaśuddhāvasthāyāṃ sarvamalīkameva jñānaṃ,tadā śuddhāvasthāyāṃ
tat satyarūpaṃ kuto jātamiti vaktavyam | na cālīkātsatyarūpasyotpattiryuktā,tasyāsamarthatvāt
| sāmarthye vā tadalīkaṃ kathaṃ bhavet | tathāvidhasyāpyalīkatve'nyasyāpi
satyatvaṃ kathaṃ bhavet | ato nirhetukameva tatsyāt | taccāyuktaṃ nityaṃ sattvādiprasaṅgāt
| bhrāntivigamādityapi na vaktavyam | yadi hi viśuddhāvasthāyāṃ sarveṣāmākārāṇāṃ nivṛttiḥ
sambhavettadā saṃbhāvyate evaitat | yāvatā bhrāntinivṛttāvapi nākāraṇāṃ nivṛttiḥ sambhavati,tatra
teṣāṃ yathoktanyāyena pratibandhābhāvāt | na cāpratibandhe satyekanivṛttāvaparasya
niyamena nivṛttirgavāśvādivadatiprasaṅgāt | athāpi syātkasyacinnisargasiddhamevādvayajñānaṃ
prapañcāpagatamekaṃ bhaviṣyatīti tadayuktam | nisargasiddhatve hi pratiniyatāśrayaparigraheṇānāyattatvānna
tathāvidhā sattā kasyacidviramet | tataśca pratītyādivirodho bhavet
| syādetat | sa tādṛśo hetudharmo yena pūrvapūrvapratipakṣakṣaṇabalenotpādāt pratiniyatakāraṇāyattasvabhāvatayā
kasyacideva bhaviṣyatīti | tadetannitarāmeva na rājate | yathoditavidhibhiḥ
sarvasya nīrupatā'pādanena paramārthataḥ kāryakāraṇabhāvasyānupapatteriti yatkiṃcidetat
| ato yadā vicāryamāṇo bhāvānāṃ na kaścidaṃśarūpo'pi svabhāva eko bhāgarahitatayā siddhastadānekaḥ
kathaṃ setsyati tatsamudayātmakatvādanekatvasyeti,nāsiddho hetuḥ | nanu na
sarvasya pratibhāsamānasyaikānekasvabhāvarahitatvena niḥsvabhāvatvaṃ pratyakṣato'vabhāsate
bhāvaviṣayatvādasya nāpyanumānato vyāptergrāhakasya pratyakṣasyābhāvāt | anumānena ca grahaṇe'navasthānādapratipatteḥ
kathaṃ siddho heturiti cet | na | tathā hi samuditānumānavidhibhirniḥsvabhāvatvamekānekasvabhāvarahitatvena
vyāptamiti pratipāditam | teṣāñca madhye kasyacidanumānasya
pratyakṣeṇa vyāptiḥ,kasyacit pratyakṣagṛhītavyāptikenānumānena gṛhyata iti
yathāsvaṃ pramāṇena niścitapakṣadharmagrahaṇātkuto'navasthā | sapakṣe bhāvānna viruddhaḥ
| tathā hi yadi yathoktahetuḥ sādhyaviparyayasādhanātpāramārthikasvabhāve vartate,tadā tādātmyatadutpattibhyāṃ
tatra pratibaddho'nyatra vicāravimardāsahiṣṇutvena tāttvikarūpavirahiṇi
māyādirūpe kathaṃ vartitumutsaheta | bhāvadharmatvahāniprasaṅgāditi kathaṃ prasiddhadṛṣṭāntaṃ
prati viruddhatā hetoḥ | atha matam | māṃ prati dṛṣṭānta evobhayadharmānugato na
siddho vijñānarūpeṇa māyādīnāṃ vastusattvenābhyupagamādato'naikāntikatā hetoriti | tadasat
| tathā hi vijñānānāṃ sarveṣāmeva vastutvenābhimatānāṃ yathoditānumānavidhibhirnaiḥsvābhāvyaṃ
pratipāditam | tato na svecchābalena vastūnāṃ tathā bhāvo lakṣyate,yena pramāṇabādhitasyāpi
māyādervijñānarūpeṇa siddhatvādasiddho dṛṣṭāntaḥ syāditi na kiñcidetat | syādetat |
pakṣasapakṣayoḥ sattve siddhe'pi kathaṃ vipakṣādvyāvṛttirniścīyate hetoryena sandhigdhavyatirekadoṣaduṣṭatā
na bhavatīti | ucyate | yadrūpavyavacchedanāntarīyakaparicchedaṃ hi yattattatparihārasthitalakṣaṇam
| tadyathā bhāvo'bhāvavyavacchedanāntarīyakaparicchedaḥ | paraspararūpavyavacchedanāntarīyakaparicchedecaikatvānekatve
tasmātparasparaparihārasthitalakṣaṇe
iti | yau ca parasparaparihārasthitalakṣaṇau tāvekavidhānasyāparapratiṣedhanāntarīyakatvādrāśyantarābhāvaṃ
gamayataḥ | tadyathā bhāvābhāvau | ta anyonyaparihārasthitalakṣaṇe caikatvānekatve
tasmādrāśyantarābhāvādekatvānekatvābhyāṃ svabhāvaḥ kroḍīkṛta iti sādhyaviparyaye
hetorastyeva vyatireka iti kuto yathoktadoṣāvakāśaḥ | nanu cātra pratijñārthaikadeśatvādasiddho
heturyasmādekānekayoḥ svabhāvaprabhedarūpatvāt,tadviparyayayorapi sādhyasādhanayorabheda
eva | tataśca yadi sādhyamasiddhaṃ heturapi tadabhinnasvabhāvatvādasiddhaḥ | atha
hetuḥ siddhastadā niḥbhāvatvamapi bhāvānāṃ siddham | na hyekānekatvavirahiṇi śaśaviṣāṇādau
kaścidbhāvasvabhāvarūpatāmabhyupaitīti cet | tadasat | tathā hi hetustāvadyathā siddhastathā
vistareṇa pratipāditam | tasmin siddhe'pi yadi nāma vidhirūpatayā sādhyate naiḥsvābhāvyaṃ,tathāpi
vastvabhiniveśasya dustyajatayā tattvataḥ samastavastuvyāpinaiḥsvābhāvye niścayādyanutpādanādvyāmūḍhaṃ
prati sarvabhāvānāṃ niḥsvabhāvatāvyavahārayogyatāprasādhanānna
pratijñārthaikadeśatā hetoryathopalabdhilakṣaṇaprāptānupalambhena nāstitvasyetyacodyam |
atha mūḍhaṃ prati naiḥsvābhāvyameva tāvatsādhayitavyaṃ vyavahārārthamityabhiniviśyate | tatrāpyucyate
| yadā tvekānekatvayoḥ svabhāvavyāpakayornivṛtyā vṛkṣanivṛttyā śiṃśapānivṛttivadbhāvikī
svabhāvanivṛttiḥ sādhyate | tadā kutaḥ pratijñārthaikadeśatā hetoḥ | na hi vyāpyavyāpakanivṛttivacanayorbhinnavyavacchedarūpayoḥ
paryāyatvaṃ,na cāparyāyarūpasya pratijñārthaikadeśatvamiti
yatkiñcidetat | nanu paramārthata iti viśeṣaṇamanarthakam | tathā hyavisaṃvādako
nyāyaḥ paramārtha iti paramārthaśabdena trirūpaliṅgajanitā buddhirabhidhīyate | tadā
tasyā api saṃvṛtirūpatvāt kathaṃ paramārthatvam | yadi ca tadvaśādbhāvānāṃ niḥsvabhāvatvaṃ
vyavasthāpyate,tadā tasyāśca buddheḥ kuto'vasthāpanīyam | na tata eva sthāpayituṃ yuktaṃ,svātmani
vṛttivirodhāt | nāpi pramāṇāntarato'navasthāprasaṅgāt | atha tāmekāṃ buddhiṃ
muktā vyavasthāpyate | na tarhi sarvaviṣayanairātmyaṃ pratipāditaṃ bhavatīti | sādhvetat kintu
sakalaprapañcaparivarjitaparamārthasyānukūlatvādyathoktabuddheḥ paramārthatvaṃ niḥsvabhāvatāpi
ca tata eva,na ca svātmani vṛttivirodhaḥ,sāmānyarūpeṇa sarvadharmāṇāṃ niḥsvabhāvatāvyavasthāpanāt
| tatra ca sāmānyalakṣaṇe tadbuddhisvarūpasyāntargatatvādyathā sarvadharmeṣu
sattvādibhyo hetubhyo vināśitvapratyayo bhavannātmānaṃ virahaya bhavatītyacodyam | nanu
samāropitatāttvikotpattyādyākārarahitatayā'vicāraikamanoharo bhāvasvabhāva eva niḥsvabhāvatāśabdenocyate
| tasya ca bhāvasvabhāvasya pratyakṣatvāttatsvabhāvabhūtā'pi niḥsvabhāvatā
pratyakṣaiva ghaṭaviviktabhūtala ivopalabdhe tadātmabhūto ghaṭavivekaḥ | anyathā bhinnayogakṣema
tvādavyatirekatā'vahīyate | tataśca bhāvo niḥsvabhāvo na syādasambandhānniḥsvabhāvatāyāḥ
| na ca tadutpattilakṣaṇaḥ sambandho'vastutvenākāryatvāttasyāḥ,tasmādvālaiḥ sā na
pratyakṣato'vasīyata iti pratyakṣabādhā | tathopalabdhilakṣaṇaprāptānupalabdhyā ghaṭavadabhāvavyavahārayogyatvānnāstyeva
niḥsvabhāvatetyanumānabādhā | śaśinyacandratvavadāgopālajanasya
niḥsvabhāvatāpratītivaikalyātpratītibādhāpi durnivāraiveiti cet | tadasat | tathā hi
samāropitākāraviviktatā bhāvānāṃ niḥsvabhāvatocyate | sā ca bhāvasvabhāvagrahaṇena gṛhītā'pi
kṣaṇikatvavadbhrāntyā samāropitatattvotpattyādyākāratiraskṛtarūpatvānna bālairniścīyate
| ato niścayānupapatteḥ pratyakṣatāyā abhāvānna pratyakṣabādhā | tathā gṛhītā'pi vyavahārāyogyādagṛhītakalpaiveti
nopalabdhilakṣaṇaprāptatvamasyāḥ,tato nānumānabādhā | paramārthata
iti viśeṣaṇācca bhāvapratīteranapahnavena pratītibādhā nāstyeveti yatkiñcidetat | nirbījabhrānterayogāt
kathaṃ tayā samāropita ākāra ityapi na vaktavyam | yataḥ satyena sahālīkāyāḥ
bhrānteḥ kaḥ sambandhaḥ | na tāvat tatsvabhāvatā satyālīkayorvirodhāt,nāpi tadutpattiralīkasyākāryatvāt
| ataḥ sāṃvṛtameva kāraṇaṃ pūrvamupādānamasyā na virudhyate | tasyāpi kāraṇasyāparaṃ
sāṃvṛtameva pūrvaṃ kāraṇam | evaṃvidhahetuparamparāyāścānāditvānna kadācinnirupādānā
bhrāntiḥ | kathaṃ pratiniyama iti cet | ucyate | tāttvikabhāvasvarūpavat sāṃvṛtasyāpyayameva
svabhāvo'parasāṃvṛtakāraṇādhīno yatpratiniyatasāṃvṛtakāryakāraṇaṃ nāma | kathaṃ
tarhi sāṃvṛttamiti cet | arthakriyāsamarthameva hi vastuvicāravimardākṣamatvāt sāṃvṛtamityucyate
| tathā hi tathyātathyābhyāṃ sarva eva rāśirvyāptastayoranyonyaparihārasthitalakṣaṇatvāt
| tathyarūpatāyāñca niṣiddhāyāṃ sāmarthyāditaratrāvasthānameṣāmāpatitam | ataḥ svayamevedaṃ
rūpaṃ sarvabhāvaiḥ svīkṛtamityadoṣaḥ | nanu hetumantareṇeṣṭārthāsiddheḥ sarvadharmanaiḥsvābhāvyaprasādhanāya
hetoḥ parigrahaṃ kurvatā tasya sattābhyupagatā sarvadharmanaiḥsvābhāvyapratijñayā
cāsatteti parasparavirodhāt svamātṛvandhyātvapratijñāvat svavacanavirodhaḥ
| yato na hetostata eva niḥsvabhāvatā sidhyati,svātmani kāritravirodhāt | nāpyanyato'navasthāprasaṅgāditi
cet | na | niḥsvabhāvatā'pi ca tata evetyādinoktottaratvāt | evaṃ niḥsvabhāvatve'pi
saṃvṛtyā karmaphalasambandhavyavasthāpanenāgamavirodhasyābhāvāttadvirodho'pi
nodbhāvanīyaḥ | atha matam | niḥsvabhāvavādinaḥ sarvārthābhāvādāśrayāsiddhatādayo doṣā durnivārā
iti | tadasat | tathā hi sarva evānumānānumeyavyavahāraḥ parasparaparāhatasiddhāntāhitadharmabhedaparityāgenābālajanapratītaṃ
dharmiṇamāśritya pravartate | tatpratibaddho
hetuḥ siddhastathā dṛṣṭānto'pi | anyathā yadi siddhāntāśrito heturdharmo dṛṣṭānto vā syāt,tadaikasiddhāntaprasiddhaviśeṣaṇaviśiṣṭo
dharmī vivādāspadībhūtatvādaparasyāsiddha iti viśiṣṭadharmiṇo'siddherāśrayāsiddho
hetuḥ syāt | tathā svarūpāsiddhau dṛṣṭāntadharmiṇaścāsiddhiriti
sarvathaiva dhūmasattvādibhyo dahanānityatādipratītivaikalyātsādhyasādhanavyavahārocchedaḥ
syāt | avijñānādirūpaparāvṛttajñānamātrādeḥ kasyacit siddhatvāditi yatkiñcidetat |
syādetat | yo hi pratibhāsamānaṃ dharmiṇamāśritya samāropitākāraniṣedhanāya sādhanaṃ prayuṃkte,tasyāśrayāsiddhatādayo
doṣā nāvataranti | tvayā tu pratibhāsamāna eva dharmī niṣidhyate
| tatkathamāśrayāsiddhatādayaste nāvatarantīti | naivaṃ tathā hi paramārthata iti viśeṣaṇāt,pratibhāsamāne
dharmiṇi samāropitabhāvikasvabhāvaniṣedhaḥ sādhyate na tu dharmasvarūpaniṣedha
iti samānam | atha matam | pāramārthikaścet svabhāvo niṣiddhaḥ kimaparamavaśiṣyate,tasya
dharmiṇo rūpaṃ yat pratibhāseteti | tadapyasat | nahi pāramārthikasvabhāvatvena pratibhāso
vyāpto yena tannivṛttau nivarteta | alīkasyāpi dvicandrakeśoṇḍukāderbhāsanāt | na
caitacchakyate vaktuṃ yadyapi dvicandrādayo bahīrūpatayā'līkā jñānarūpatayā tu te pāramārthikā
eveti pratibhāsanaṃ yuktamiti citrarūpatayā deśasthatayā ca teṣāṃ pratibhāsanāt | nahi
jñānamekaṃ citraṃ yuktamekatvahāniprasaṅgāt | anekajñānotpatteśca pūrvaniṣiddhatvāt nāpi
deśasthamamūrtatvāt | tasmānna dvicandrādayaḥ pāramārthikāḥ tathā ca pratibhāsanta iti
pāramārthikasvabhāvanivṛtau pratibhāsanatā virudhyata iti tāttviko bhāvābhyupagamo na kāryaḥ
| nāpyabhāvābhyupagamo bhāvanivṛttilakṣaṇatvāttasya,bhāvāsiddhau nirviṣayasya naño'prayogeṇāsati
niṣedhye niṣedhasyāpravartanāt,tatpūrvakasya tasyāpyasiddheraikāntikabhāvābhāvapakṣabhāvino
doṣā nāsmānupālīyante | tataścānyonyavyavascchedarūpatvādekapratiṣedhanāntarīyakamaparavidhānaṃ
balādāpatitamiti yaducyate tadasaṅgataṃ,tattvato bhāvarūpasya vyavacchedyasyābhāvāt
| evañca bhāvābhāvasvarūpābhāve sākṣāt pāramparyeṇa vā jñānajñeyayorapratibaddhavṛttitvānna
tadviṣayo vikalpaḥ sarvathā tāttvika iti siddham | na ca mantavyamanādivāsanodbhūto
bhāvābhāvasvarūpābhāve'pi tadviṣayo vikalpaḥ śaśaviṣāṇādivikalpavadupajāyata iti |
tathā hi yadi nāma bāhye vastuni na pratibaddhastathā'pi pūrvake jñāne tadavyatiriktavāsanāprabodhenotpādanāttadutpattilakṣaṇaḥ
pratibandho'syātsyeva tathā samānakālabhāvini vijñāne
tadavyatiriktatvena tādātmyalakṣaṇa iti vikalpārūḍhapratibimbasya kenacit prakāreṇa vidhipratiṣedhābhyāṃ
vyavahāraḥ | yato yathoditavidhinā vāsanāprabhavajñānābhāvena tatpratibimbavirahādvikalpānutpatteḥ
kuto bhāvābhāvasvarūpābhāve vikalpa iti vaktavyam | etena yadeke
varṇayanti prekṣāvataḥ pramāṇopapanne'rthe satyatvenābhiniveśo'nyatrālīkatvena yukto'nyathā
prekṣāvattvahāniprasaṅgādataḥ satyālīkatvābhiniveśasya dustyajatayā kathaṃ sarvaviparyāsaprahāṇamiti
| tadapi pratyuktam | abhiniveśasya jñānādavyatibhinnamūrtitvāttadabhāve kathamabhiniveśasya
yuktarūpateti | tadevaṃ bhāvābhāvavikalpābhyāṃ sarvavikalpasya vyāptatvādvyāpakābhāve
vyāpyasyāsambhavāttattvato bhāvābhāvaparāmarśarahitānavicāraramaṇīyānantabahiḥsāravirahiṇaḥ
kadalīskandhanibhān sarvabhāvānevaṃ sarvākārajñatādṛṣṭābhisamayakrameṇa prajñācakṣuṣā
nirūpayato bhāvanābalaniṣpattau keṣāñcinmaṇirūpādijñānavadutsāritasakalabhrāntinimitta
eva svataḥ pramāṇabhūto yathābhūtārthagrāhitvānmāyopamādvayajñānātmasaṃvedano viśuddhasāṃvṛtakāraṇanirjātaḥ
sarvaviparyāsaprahāṇādurukaruṇāprajñāsvabhāvaḥ sāṃvṛto jñānālokaḥ
samupajāyate,pratītyasamutpādadharmatayā yathā na punaḥ kalpanābījaṃ prādurbhavati | evañca
yaducyate kaiścidvidyayā'vidyākṣayo,vidyā ca yathārthajñānaṃ tāthāgatamapi yadi jñānaṃ
bhavatāṃ sāṃvṛtaṃ tasmādavidyārūpatvādvidyāyāḥ samutpādābhāve kathamavidyāvinivṛttiryāvaccāvidyā
na prahīṇā tāvatkathaṃ muktiriti | tadasaṅgatam | tathā hi nityatvādisamāropitadharmapratītiravidyā
| tadviparītapramāṇābādhitadharmapratītistu vidyeti | viparyāsāviparyāsanibandhanaṃ
tayorvyavasthānamatipratītamataḥ sāṃvṛtatve'pi viruddhadharmodayādyathābhūtapadārthāvagamena
viparyāsanivṛttau kutastannibandhanamavidyātvaṃ yena tadaprahāṇānmuktirasaṅgateti
yatkiñcidetat | tadevaṃ kasyacitpāramārthikasya bhāvasya prajñācakṣuṣā'darśanameva
paramaṃ tattvadarśanamabhipretaṃ na tu nimīlitākṣajātyandhādīnāmiva pratyayavaikalyādamanasikārato
vā yaddarśanam | tato bhāvādiviparyāsavāsanāprahāṇābhāvādasaṃjñisamāpattyādivyutthitasyeva
bhāvādiviparyāsavāsanāprabhavakleśajñeyāvaraṇasyotpatteramukta eva yogī bhavet
| yasmācca yathoktameva tattvajñānaṃ muktyāvāhakaṃ nānyathātiprasaṅgādataḥ prāguktameva paramatattvadarśanaṃ
grāhyaṃ,tena sarvadoṣavirodhinairātmyadarśane pratyakṣīkṛte sati tadviruddhatvāt
kleśāvaraṇaṃ jñeyāvaraṇañca prahīyate | ataḥ pratibandhābhāvādravikiraṇavadapagatameghādyāvaraṇe
nabhasi sarvatra pratītyasamutpanne vastuni tattvotpattyādikalpanārahite'vyāhato
yogipratyakṣojñānālokaḥ pravartate | tathāhi vastusvabhāvaprakāśarūpaṃ vijñānam |
tacca sannihitamapi vastu pratibandhasadbhāvānna prakāśayet | pratibandhābhāve satyacintyaśaktiviśeṣalābhāt
kimiti sakalameva vastu na prakāśayet | ataḥ saṃvṛtiparamārtharūpeṇa sakalasya
vastuno yathāvatparijñānātsarvākārajñatvamavāpyate | ato'yameva sarvāvaraṇaprahāṇe
sarvākārajñatvādhigame ca paramaḥ panthāḥ,viśeṣastvayaṃ yogināṃ pṛthagjanebhyaḥ | te hi māyākārā
iva māyāṃ yathāvatprasiddhamātrā'satyatāparijñānānna bhāvān satyato'bhiniviśante |
tena te yogina ityucyante | ye tu tāṃ māyāṃ bālaprekṣakajanavatsatyatvenābhiniviṣṭāstadvadbhāvamapi
te viparītābhiniveśādbālā ucyanta iti sarvamaviruddham | tataśca yuktyāgamābhyāṃ
parividitamāyopamādvayacittāstattvātattvāvabodhābhyudyatamatayo'dvayaṃ māyopamaṃ cittaṃ tathyasaṃvṛtirūpameva
śrutacintāmayena jñānena vyavasthāpya pratītyasamutpādadharmatayā sarvākārajñatādyaṣṭābhisamayakrameṇa
sādaranirantaradīrghakālaviśeṣabhāvanayā bhāvayantaḥ saṃhṛtasakalavikalpamābhavamanubaddhaṃ
māyopamādvayavijñānamātraprabandhamāsādayanti yogīśāḥ
| sa eva mukhyaḥ pratipakṣaḥ | prathamaṃ tu māyopamamiti sābhijalpaṃ vijñānaṃ vyavasthāpakaṃ
tadanuguṇaṃ na tu mukhyapratipakṣabhūtam | tathā hi bāhyārthanaye pudgalanairātmyādibhāvanāpi
na vasturūpañcetasyavasthāpya kriyate | vastuno nirvikalpajñānasamadhigamyatvāttasya
cādāvasambhavāt | bhāve bhāvanāvaiyarthyaprāpteḥ tasmāttatrāpyayaṃ paro nāmamātrānusyūtavikalpapratibimbe
tattvāvabodhānukūlyabhāji vastvadhyavasāyo santuṣyati | tadatra nāmākārābhyāsāt
kathaṃ jalpo na vivardhito bhavati | stimitāntarātmanaḥ krameṇa vikalpasaṃhāra iti
cet | tadetaditaratrāpi samānamityalamatiprasaṅgena | tadevaṃ sarvākāraramaṇīyatathatānirdeśasya
māhātmyakhyāpanāya na dharmatābalānnimittamutpannamityāha | asyāṃ khalu punarityādi
| ṣaḍvikāramaṣṭādaśamahānimittamiti kriyāviśeṣaṇatvādekavacanam | tatra ca dvau vikārau
bhājanaloke,abhisaṃskṛtāmanabhisaṃskṛtāṃ ca pṛthivīmadhikṛtya yathāsaṃkhyaṃ calanamunnamanañca
| sattvaloke caturvidhasattvanikāyamakuśalinaṃ nānādevatādhimuktaṃ māninaṃ vidyāvantañcādhikṛtya
yathākramamavanamanamūrdhvagamanamadhogamanaṃ ghoṣonnadanaṃ ca | aṣṭādaśamahānimittāni
punareṣāmeva ṣaṇāṃ vikārāṇāṃ mṛdumadhyādhimātrakriyābhedenākampat yāvat saṃprāgarjadityarthanirdeśādbhavanti
| athavā madhyādunnamatyante'vanamatītyekaḥ | ayameva ca viparyayeṇa
dvitīyaḥ | tathā hi pūrvā digunnamatyaparā digavanamatīti tṛtīyaḥ | ayameva viparyayāccaturthaḥ
| tathā dakṣiṇā digunnamatyuttarā digavanamatīti pañcamaḥ | ayameva viparyayeṇa
ṣaṣṭha iti ṣaḍvikārā bhavanti | aṣṭādaśamahānimittāni punastathaivāvagantavyāni | upasaṃharannāha
| evaṃ hītyādi | tathāgatamanujāta iti | evaṃ sarvajñatākārānujātatvenānujātaḥ
| ajātisvabhāvaṃ kathayannāha | punaraparaṃ subhūtiḥ sthaviro na rūpamityādi | tathaiva tatkasya
hetorityāśaṅkyāha | tathā hītyādi,| sugamam | evaṃ hīti | evaṃ māyopamatvānmārgajñatākārānujātatvena
tathāgatamanujātaḥ | tathatānupalambhasvabhāvaṃ nirdiśannāha | gambhīracaryeyamityādi
| sarvākārajñatākārasvabhāvānupalambhāttathatā gambhīracaryā | sādhūktatvenānuvadannāha
| evametadityādi | bhagavatāṃ na viphalā dharmadeśanetyāha | asminnityādi | pūrvaparikarmakṛtairiti
| sambhārabhūmyādau samupārjitapuṇyajñānasambhāraiḥ pūrvaparikarmabhiḥ
kṛtā niṣpāditā ye tairmāyopamadharmabhāvanāyāṃ kṣāntiradhimuktiḥ pratilabdhetyeke | sarvatragadharmadhātuprativedhādanutpattikadharmakṣāntiradhigatetyapare
| kena kāraṇena mahāyānapravṛttānāṃ
hīnayānāvakāśo bhavatītyāha | ko bhagavan heturityādi | tatra heturūpādānakāraṇaṃ
pratyayaḥ sahakārikāraṇaṃ,prajñopāyakauśalyavaikalyaṃ kāraṇamityāha | etaiḥ śāriputretyādi
| upacaryārthamāha kiñcāpītyādi | spaṣṭārthañca dṛṣṭāntamāha | tadyathāpītyādinā |
pakṣiṇaḥ śakuneriti pakṣau dvāvasyeti pakṣī naro'pi mitrāripakṣasadbhāvātpakṣī syāditi śakunigrahaṇam
| śivādirapi śakuniḥ syāditi pakṣītivacanam | no hīdamityādivacanaṃ niryuktikameveti
| tatkasya hetorityāśaṅkyāha | gurudravyasyordhvapradeśāt pāte vastudharmatvena niyamāt
| kṣatatvādikamāha | evaṃ hyetadityādi | dārṣṭāntikārthamāha | evametadityādi | patatīti
| dānādiprayuktasyāpi prajñāpāramitopāyakauśalaprayogamantareṇa śrāvakādibhūmau pāto
bhavati,anena ca tadubhayaprayogasya niryāṇe prādhānyamāveditam | yathānirdiṣṭaṃ ṣoḍaśaprakārameva
svabhāvalakṣaṇaṃ grāhyam | tathā coktam |kleśaliṅganimittānāṃ vipakṣapratipakṣayoḥ
|viveko duṣkaraikāntāvuddeśo'nupalambhakaḥ

viṣiddhābhiniveśaśca yaścālambanasaṃjñakaḥ |vipratyayo'vighātī ca so'padāgatyajātikaḥ

tathatānupalambhaśca svabhāvaḥ ṣoḍaśātmakaḥ |lakṣīva lakṣyate ceti caturthaṃ lakṣaṇaṃ matam

iti |yathoktaprayogaparijñānaṃ mokṣabhāgīyakuśalamūlavat eveti | mokṣabhāgīyaṃ vaktumāha | punaraparaṃ
śāriputra bodhisattva ityādi | tatrābhimukhīkaraṇātsamanvāharati | niścayaprabhāvenāvadhārayati
| nimittayogeneti | ekāntābhiniveśayogena  | laukikalokottarajñānābhyāmanavagamanānna
jānāti,na paśyatīti yojyaṃ pariṇāmayitumicchattīti | śūnyataivānuttarā samyaksaṃbodhiriti
| pariṇāmanātpūrvavattatkasya hetorityāśaṅkyāha | evaṃ hītyādi | mokṣabhāgīyanirdeśādhikārādvyatirekanirdeśenedamuktaṃ
syāt | animittālambanajñānākāreṇa dānādisarvabuddhadharmāṇāṃ
svasantāne prādurbhāvāt samudāgame kartavye yat kauśalaṃ prajñāpāramitopāyalakṣaṇaṃ,tadasmin
sarvākārābhisambodhe mokṣabhāgīyamiṣṭam | mokṣo'tra visaṃyogaviśeṣastadbhāgahitatvānmokṣabhāgīyaṃ
prathamataḥ sarvākārābhisambodhātmake śāsane'vatārahetubhūtaṃ śrutacintāmayamataḥ
prajñopāyakauśalavirahādbhūmidvaye pāta iti | tathā coktam |animittapradānādisamudāgamakauśalam
|sarvākārāvabodhe'smin mokṣabhāgīmamiṣyate

itikauśalamevaṃ spaṣṭayannāha | yathāhamityādi | bhāṣitasyeti sthāsyatyayaṃ śrāvādibhūmāvityasya
yathāhamarthamājānāmi,tathā bahupuṇyasambhārādinā mahābodhyadhigame saṃśayo bhavati |
kathaṃ tarhi prāpyata ityāha | tasmāttarhītyādi | prajñāpāramitā bhāvayitavyā | upāyakauśalena
ca bhavitavyamiti | tatra prajñāpāramitā sarvākārairnikhiladharmaparijñānam | upāyo
buddhādiviṣaye śraddhā | dānādau vīryam | kalyāṇakāmatādeḥ smaraṇam | karmakartṛkriyā'nupalambhaśca
samādhiḥ | tadevamindriyārthābhāvādanindriyasvabhāvaśraddhāvīryasamādhiprajñāsvabhāvaṃ
pañcaprakāraṃ mokṣabhāgīyaṃ kuśalamūlamupārjanīyamityuktaṃ bhavet | tathā coktam |buddhyādyālambanā
śraddhā vīryaṃ dānādigocaram |smṛtirāśayasampattiḥ samādhiravikalpanā

dharmeṣu sarvairākārairjñānaṃ prajñeti pañcadhā ||itisādhūktatvenānuvadannāha | evametadityādi
| evamapi na sarvairanuttarā samyaksambodhiḥ śraddhādibhiḥ prāpyetyāha | gambhīretyādi
| madhyaiḥ śraddhādibhiraprāpyamāṇatvāddurabhisambhavā | mṛdubhistairevānadhigamyamānatayā
paramadurabhisambhavā | tathaivānuvadannāha | evametaddevaputrā ityādi | duḥprajñairityādi
|sarvākāradharmaparijñānavirahādduḥprajñāḥ | dānādiviṣayavīryavaikalyena hīnavīryāḥ | sarvāvikalpanasamādhiviyogena
hīnādimuktikāḥ | buddhādyālambanaśraddhā'bhāvādanupāyakuśalāḥ
| hitavastvādismaraṇavaidhuryātpāpamitrasaṃsevinaḥ | anenedamuktaṃ syāt | dharmateyaṃ yato'dhimātraiḥ
śraddhādibhiḥ samyaksambodhiḥ subodhā mṛdubhistaireva durbodhetyarthādidamākṣiptam
| madhyaiḥ pratyekabodhirmṛdubhiḥ śrāvakabodhiriti | tathā coktam |tīkṣṇaiḥ subodhā sambodhirdurbodhā
mṛdubhirmatā

iti |paramārthasatyāśrayeṇa durabhisambhavatvaṃ vighaṭayannāha | yadbhagavānevamityādi | kathamiti
| kṣepeṇaivetyarthaḥ | kathaṃ na kiñcidabhisambudhyata iti | tatkasya hetorityāśaṅkyāha
| śūnyatvāditi | anutpannatvādabhisambodhavyo dharmo nāstītyarthaḥ | tadeva spaṣṭayannāha
| tathā hi bhagavannityādi | prahāṇāyeti kleśānāmānantaryamārgeṇa prahāṇārtham | abhisambudhyetābhisambodhavyamiti
| vimuktimārgāvasthāyām | ājānīyādājñātavyamiti | viśeṣamārgeṇa
| anenāpīti kartṛkarmakriyānupalambhenāpi | śūnyatve'pi svabhisambhavatvaṃ nāstītyāha
| asambhavatvādityādi | tatra hetorasattvādasambhavatvaṃ,kāryābhāvādasadbhūtatvam | tato laukikalokottarajñānāviṣayatvādyathākramamavikalpitatvamaviṭhayitatvamiti
padadvayaṃ yojyam,idamuktambhavati
| dharmāṇāmanutpannatvena jñānāviṣayatvāt kathaṃ svabhisambhavānuttarā samyaksambodhiḥ
kintarhyevaṃ dharmādhimokṣe'pi puṇyajñānasambhāramupārjyaṃ yogisaṃvṛtyā māyāpuruṣeṇevādhigamyamānatvāddurabhisambhavaiti
| etadevopodvalayannāha | śūnyamityanenāpītyādi
| tathaiva tatkasya hetorityāśaṅkyāha | na hyāyuṣmannityādi | abhisambhotsya iti | śūnyatvenākāśasvabhāvasya
bodhisattvasyāhamabhisambhotsya ityevaṃ prayogābhāvādeva durabhisambhavetyarthaḥ
| evañcetyādi | niḥsvabhāvā evābhisambodhavyāḥ | pūrvavattatkasya hetorityāśaṅkyāha
| ākāśetyādi | dharmā yasmādākāśasamāstathā cotpādavaidhuryāddurabhisambhavā bodhirityarthaḥ
| saṃvṛtyāpi svabhisambhavatvaṃ nirākurvannāha | yadi cāyuṣmannityādi vivarteranityabhilāṣasadbhāvānna
tvevaṃ nivarteran | vyatirekamukhena nirdiśya,anvayamukhenāha | yasmāttarhītyādi
| vivṛttireva na sambhavati | tatra kathaṃ tayā durabhisambhavatvamiti āha
| kiṃ punarityādi | rūpādayo dharmiṇastadvyatiriktā vā tathatā rūpāditathatālakṣaṇo dharmastatpṛthagbhūto
vā nivartamāno nivarteta | kimiti sarvatra praśne dharmatābhiprāyeṇa pṛthaktvādāha
| no hīdamiti vākyārthaḥ | pramuditādisaptabhūmiṣu sāmānyena vivṛttyasambhavaṃ nirdiśyācalādibhūmitrayeṇa
punarbodhakabodhyadharmabhedenāha| kiṃ punarāyuṣman śāriputra rūpamabhisambudhyata
ityādi | samantaprabhāṃ buddhabhūmimadhikṛtyāha | tat kiṃ manyasa ityādi
| tat katama iti | tasmānnivṛttyasambhavādeva kāraṇādyastasyāmeva dharmatāyāṃ śūnyatāyāṃ
sarvānabhiniveśayogena sthitaḥ katamaḥ sa dharmo vivartate | naiva kaccidityarthaḥ | katamo
veti | naiva kaścit | kacciditi nipāto'pi nuśabdārthe vartate | upasaṃharannāha | evamāyuṣmannityādi
| satyata iti paramārthasatyataḥ | sthitita iti prajñaptivyavasthānata ityeke
| jñānajñeyasvabhāvatattvavirahādyathākramaṃ satyataḥ sthititaḥ ityaparaḥ | saṃvṛtisatyāśrayeṇa
svabhisambhavatvaṃ nirākriyamāṇaṃ paramārthato yadi sādhyate,tadā prakṛtānupayogītyāha
| yayetyādi | yayā dharmanayajātyā yena dharmāṇāmanutpādaprakāreṇa nirdiśyate,tathā na
kaścidvivartate,kintu saṃvṛtyā vivartata iti matiḥ | saṃvṛtireva nāstīti cet | tatra na kevalaṃ
pratyakṣādibādhā kiṃ tarhyabhyupetabādhāpītyāha | ye ca khalu punarima ityādi | vyavasthānaṃ
na bhavatīti sarvadharmānutpādadharmanirdeśena yasmādekameva bodhyātmakaṃ sattvaṃ
cittaṃ tadeva yātavyatvādyānaṃ bodhisattvayānaṃ buddhayānaṃ tathāgatabhūmisaṃgṛhītaṃ,tasmāddhetvavasthāśrāvakādiyānatrayānutpattestadyānikabodhisattvānāṃ
trayāṇāṃ vyavasthānaṃ na
syāt,tathābhyupetavirodha iti bhāvaḥ | sarvadharmānutpannatve'pi bodhisadbhāvenānyatamaikabodhisattvābhyupagamātkathaṃ
trividhabodhisattvavyavasthānamāpadyata ityāha | kiṃ punarāyuṣmannityādi
| kimekamapi bodhisattvamāyuṣmān subhūtiḥ sthaviro nābhyupagacchati | yatastrividhapudgalāsattvañcodyata
ityarthaḥ | jānannapi tadvacanena parihāraṃ dāpayitumāha | praṣṭavyastāvadayamāyuṣmān
subhūtiḥ sthavira iti | tameva praśnayannāha | kimpunastvamityādi
| paripraśnena pariharan vaktumāha | kimpunarāyuṣmanityādi | tathatāyāstathateti | anutpādasyāpi
tattvato'sattvam | na hyetaditi vivṛṇvannāha | tathāpītyādi | tribhirākārairiti śrāvakayānādiprakārairvyavacchedaphalatvādvāhyasyaikena
tarhyopalabhyata ityāha | kiṃ punarityādi
| ekenāpīti | mahāyānātmakenāpi prakāreṇa tulyatvānnyāyasyetyāha | na hyetaditi | ādheyamapi
nirākartumāha | kaccitpunarityādi | na hyetaditi gatārtham | prakṛtārthamupasaṃharannāha
| evamāyuṣmannityādi | kutastavaivambhavatīti | yogisaṃvṛtyānuttarā bodhiriti na tadvalātparamārthato
bodhisattvāstitvam | tataścāyaṃ śrāvakayānika ityādi,kasmāttavaivambhavatyapi
tu naivañcittamutpādayitavyamiti yāvat | codyaparaṃparayā prasaṅgāgatamevārthaṃ mokṣabhāgīyaliṅgatve
yojayannāha | evameteṣāmityādi | pravibhāvyamānānāmiti nirūpyamāṇānām |
tatrāviśeṣatā trividhabodhisattvasya bhedānupalambhāt | nirviśeṣatā tathataikatvenāvagamāt
| nirnānākārāṇatā yathoktaprakāravyatirekeṇa pṛthakkartumaśakyatvāt | mṛdumadhyādhimātramokṣabhāgīyasamanvāgamādyathākramañcittaṃ
nāvalīyata ityādi padatrayaṃ yojyam | dharmatā'viruddhārthaṃ
kathayannāha | sādhu sādhvityādi | anekaprakārabodhibhedādāha | katamayetyādi
| sugamam | utpannamokṣabhāgīyasyotsāhino nirvedhabhāgīyārthamāha | anuttarāyāṃ bhagavannityādi
| samaṃ sthātavyamityuddeśaṃ nirdiśannāha | sarvasattveṣvityādi | samacittamanunayābhāvāt
na viṣamacittaṃ dveṣavirahāt | maitracitteneti | pratyutpannārthacitteneti | hitacitteneti
| anāgatārthacittena maitrahitacittayorevārthamāha | kalyāṇacittena nihatamāna citteneti
| apratihatacitteneti | pratighaviviktena | tadevāha | avihiṃsācitteneti | aviheṭhanācitteneti
| tayotpādarahitena mātṛsaṃjñāmityādi sugamam | kintu bhrātṛbhaginīmitrāmātyajñātisālohitasaṃjñāścopalakṣaṇatvenāvagantavyāḥ
| tatra ca mātāpitrādīnāṃ dvayaṃ dvayamekaikaṃ
kṛtvā pañcākārā vaktavyāḥ | sarvasattvānāmahaṃ nātha iti idamuktaṃ syāt | samamaitrahitāpratighāviheṭhanācittākāraiḥ
pañcabhirmātāpitṛbhrātṛbhaginīputraduhitṛmitrāmātyajñātisālohitacittākāraiśca
sarvasattvālambane samyagūṣmagatakuśalalābhātsarvasattvānāṃ trāteti | tathā
coktam |ālambanaṃ sarvasattvā ūṣmaṇāmiha śasyate |samacittādirākārasteṣveva daśadhoditaḥ

itimūrddhānamadhikṛtyāha | svayañcetyādi | idamuktaṃ syāt | svayaṃ sarvapāpānnivṛttasya dānādyeṣu
pratipattyā sthitasya ca | tathaivānyeṣāṃ pāpanivṛttau samādāpanena kuśalapravṛttau
samādāpanavarṇavadanasamanujñānākārairālambane mūrddhagatamudyata iti | tathā coktam |svayaṃ
pāpānnivṛttasya dānādyeṣu sthitasya ca |tayorniyojanānyeṣāṃ varṇavādānukūlate

mūrddhagam itikṣāntimadhikṛtyāha | evaṃ satyeṣu yāvadbodhisattvanyāmāvakrāntāviti | yathā mūrddhasu
svaparādhiṣṭhānabhedenālambanākārabhedo vyākhyātastathā duḥkhādisatyacatuṣṭayaprathamaphalādikaṃ
pramuditādibhūmiñca svayaṃ parijānato'nyeṣāñca tatraiva samādāpanādibhirākārairālambane
kṣāntirutpadyata ityarthaḥ | tathā coktam |svaparādhāraṃ satyajñānaṃ tathā kṣamā
iti |agradharmānadhikṛtyāha | sattvaparipācana ityādi | tatrānāvaraṇaṃ rūpaṃ bodhisattvābhijñādi,sarvadharmasthitirbuddhatvam
| idamuktaṃ syāt | svayaṃ sattvaparipācanādau sthitasyānyeṣāmapi
tatra samādāpanādibhirākārairālambane'gradharmā bhavantīti | tathā coktam |tathāgradharmā
vijñeyāḥ sattvānāṃ pācanādibhiḥ

itietāni punarnirvedhabhāgīyāni mṛdumadhyādhimātrabhedātpratyekaṃ trividhāni bhavanti | tatra
mṛdūṣmagataṃ samamaitracittābhyāṃ tadātve parāviheṭhanatāmupādāya,madhyaṃ hitādicittatrayeṇāyatyāṃ
parahitāśayatāmupādāya | adhimātraṃ mātrādicittotpādena tadātve cāyatyāñca pareṣāmiṣṭopasaṃhārakāmatāmupādāya
nirdiṣṭam | mṛdumūrddhagataṃ pāpanivṛttau svaparaniyojanenānyeṣāṃ
duḥkhahetunivṛttikāmatāmupādāya | madhyaṃ dānādau svaparasthāpanenānyeṣāṃ,sukhahetusanniyogābhilāṣitāmupādāya
| adhimātraṃ dvidhā pratītyasamutpādabhāvanāyāmātmaparapravartanenānyeṣāṃ,sukhaduḥkhaviparyāsaprahāṇābhiprāyatāmupādāyoktam
| mṛdvī madhyādhimātrā ca kṣāntiryathākramameva
satyeṣu yāvadbodhisattvanyāmāvakrāntāvityanenānyeṣāmāryamārge prathamaphalādau
buddhatve ca niyoktukāmatāmupādāyoktam | kiṃ tvadhimātrā kṣāntirekakṣaṇikī grāhyā
| mṛdumadhyādhimātrāstvagradharmā yathāsaṃkhyaṃ pareṣāmaviśeṣeṇa yānatraye paripācanāya viśeṣeṇa
bodhisattvamārge niyojanāya sarvasampatprakarṣaniṣṭhādhiṣṭhānakāmatāmupādāya sattvaparipācanānāvaraṇarūpasaddharmasthitivacanenoktāḥ
|yaduktamabhidharmakośe |yathādhimātrā kṣāntireva
kṣaṇikī tathāgradharmāḥ | iti |tat svārthādhikārāt | iha tu parārthādhiṣṭhānānāṃ
mṛdumadhyādhimātrabhedo vyākhyātaḥ | parārthasya tāratamyāvasthāsambhavāditi na tenedaṃ virudhyate
| pratyabhisamayaṃ kasmānnirvedhabhāgīyādinirdeśa iti cet | ucyate | sarvākāramārgavastuvibhāvanābhedena
yathākramaṃ sarvākārajñatāditrividhe'bhisamaye laukikanirvedhabhāgīyādhigamapūrvako
lokottaradarśanabhāvanāmārgādhigamaḥ | sarvākārābhisambodhādau tu trividhe'bhisamaye
bhāvanottarottarāvasthāviśeṣeṇa sarvākāraviśeṣamārgasaṅgṛhītaṃ jñānamanāsravaṃ
mṛdumadhyādhimātrakrameṇotpadyata iti sakṛdutpattinirāsāya nirvedhabhāgīyādivyapadeśo'bhihita
iti kecit ||abhisamayālaṅkārālokāyāṃ prajñāpāramitāyāṃ tathatāparivarto nāma ṣoḍaśaḥ



