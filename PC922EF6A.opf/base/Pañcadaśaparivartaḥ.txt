pañcadaśaparivartaḥ |anāsvādaviśeṣañcaturthakṣaṇasaṅgṛhītaṃ nirdiśannāha | ādikarmikeṇetyādi
| tatra kāyena vācā parivārādipradānena vā'rādhanādyathāsaṃkhyaṃ sevitavyāni bhaktavyāni
paryupāsitavyāni iti yojyam | yoga māpadyasveti | deyadāyakapratigrāhakādyanupalambhayogena
pratipattiparo bhava | mā rūpataḥ parāmṛkṣa iti | mā rūpādyabhiniveśayogena grahīrityarthaḥ
| tathaiva tatkasya hetorityāśaṅkyāha | aparāmṛṣṭā hītyādi | tattvato'nutpādarūpatvāt
sarvākārajñatā na kenacit prakāreṇa pratyavamarṣaṇīyā | peyālamiti | tatsarvamanuttarāyāmiti
| yāvat kulaputra sarvatretyayaṃ granthaḥ śīlādipāramitācatuṣṭaye'tideśanīyaḥ | anupūrveṇeti
| ādāvātmādinirākaraṇena bāhye'rthe pratiṣṭhāpya paścātkalpitaparatantrapariniṣpannasvabhāvakathanena
traidhātukacittamātrāvagame niyojya tadanu samyagarthakriyāsu yogyamayogyaṃ
tathyātathyabhedena saṃvṛtisatyadvayamavicāraikaramyapūrvapūrvasvakāraṇādhīnaṃ nirdiśya
tathyasaṃvṛtau sthitvā yathādarśanaṃ māyāpuruṣeṇeva dānādyācaritavyam | paramārthato'nutpādaśca
bhāvayitavya ityevaṃkrameṇa prajñāpāramitāyāmavatārayitavyaḥ | tadevaṃ ṣoḍaśaprakāraṃ
viśeṣalakṣaṇamāveditaṃ yena śrāvakādimārgebhyo bodhisattvādīnāṃ mārgajñatādidvaye viśeṣamārgo
viśiṣyate | atasteṣāṃ yathoktaviśeṣavikalo'bhijñādyutpādanalakṣaṇatvena sugamatvānnoktaḥ
| tathā coktam |acintyātulyate meyasaṃkhyayoḥ samatikramau |sarvāryasaṃgraho vijñavedyāsādhāraṇajñate

kṣiprajñānyūnapūrṇatve pratipatsamudāgamau |ālambanañca sādhāraṃ sākalyaṃ saṃparigrahaḥ

anāsvādaśca vijñeyo viśeṣaḥ ṣoḍaśātmakaḥ |viśeṣamārgo mārgebhyo yenānyebhyo viśiṣyate

itiviśeṣalakṣaṇenāvacchinnāyāṃ kiṃ kāritramiti kāritralakṣaṇaṃ vaktavyam | tatra hitasukhakāritre
nirdiśannāha | duṣkarakārakā bhagavannityādi | evaṃrūpamiti | buddhatvaniṣpādakamavikalaṃ
kāraṇamityarthaḥ | tatrānāgatatadātvasukhopasaṃhārābhiprāyeṇa hitāya sukhāyeti dvayamuktam
| etacca dvayamanukampayā syādityāha | lokānukampāyai samprasthitā iti | trāṇādikāritrapratipādanāyoddeśamāha
| lokasya trāṇaṃ bhaviṣyāma ityādinā | tatra trāṇakāritraṃ nirdiśannāha
| kathañca subhūta ityādi | tatra vyāyacchante vīryamārabhanta iti | prayogāsantuṣṭivīryābhyāṃ
yathākramaṃ yojyam | trāṇaṃ bhavantīti | avipākadharmatāyāṃ sthāpanāt | śaraṇakāritraṃ
vaktumāha | kathañcetyādi | tatra jātirabhūtvābhāvaḥ,jarā pūrāṇībhāvaḥ,vyādhirasvāsthyaṃ
maraṇaṃ pūrvakarmākṣiptanikāyaparityāgaḥ,śoko vaimanasyaṃ,paridevaḥ priyaguṇānusmaraṇasahitaṃ
krandanaṃ,duḥkhaṃ kāyikamaśāntaṃ veditaṃ,daurmanasyaṃ caitasikaṃ pūrvavat,upāyāso
bhārodvahanādiḥ | śaraṇamiti | ātyantikahitopasaṃhārārthena | layanakāritraṃ nirdiśannāha
| kathañcetyādi | aśleṣāyeti | rūpādyanutpādāya layanamiti | duḥkhahetunivartanārthena
| aśleṣārthameva spaṣṭayannāha | kathaṃ bhagavannaśleṣa ityādi | jñānadarśanāditi | asminprasaṅge
yathānirdiṣṭārthasākṣātkaraṇaṃ jñānadarśanam | parāyaṇakāritraṃ pratipādayannāha
| kathañca subhūta ityādi | yatsubhūte rūpasya pāraṃ na tadrūpamiti | prakarṣagamanārthena
rūpasya yatpāramanutpādo niḥsvabhāvatā na tadrūpaṃ bhavatīti saṃvṛtyā | paramārthataḥ punaryathā
pāraṃ śūnyatā tathā rūpam |dharmadhātuvinirmukto yasmāddharmo na vidyate | ityāha
|yathā subhūte pāraṃ tathārūpamiti | abhisambuddhā eveti | idānīmapi śūnyatārūpatvādvuddhatvāvasthāyāmivādhigatāḥ
sarvadharmāstasmādetatsūtrābhiyogo vyartha iti bhāvaḥ | bhrāntyātmakavikalpasadbhāvāt
kathamabhisambuddhā iti | tatkasya hetorityāśaṅkyāha | na hyatretyādi
| vikalpasyānutpādarūpatvādrūpādipāre vikalpo naivāstītyarthaḥ | abhisambuddhā eva bhavanti
sarvadharmā iti | tattvata eveti śeṣaḥ | saṃvṛtyā punaranādikālīnasamāropāpanayanāya sūtrābhiyogaḥ
saphalo bhavediti bhāvaḥ | saṃvṛtyadhigamamevāvedayannāha | idamapītyādi | bahuśo
bahudhopāyaṃ bhāvayantyupanidhyāyanti na ca sākṣāt kurvantīdaṃ paramaduṣkaraṃ sahasā
kartumaśaktam | na cāvalīyante dānādipāramitāpuraṇe ca kauśīdyaṃ na pratipadyante | ete dharmā
iti | prakṛtiparinirvṛtatvādilakṣaṇāḥ | parāyaṇaṃ bhavantīti | dharmadeśanayā saṃsāranirvāṇasamatopasaṃhārārthena
trātāro bhavanti | dvīpakāritraṃ vaktumāha | kathañca subhūta
ityādi | udakaparicchinnā iti | jalamadhyasthitāḥ sthalabhāgāḥ | pūrvāntāparāntaparicchinnaṃ
rūpamiti | pūrvānto heturaparāntaṃ kāryaṃ tābhyāṃ paricchinnam | tanmadhyavarti māyopamasvarūpam
| etena subhūte paricchedeneti | tattvato'nutpādena | etacchāntamityādi | padapañcakena
prayogadarśanabhāvanā'śaikṣaviśeṣamārgeṣu yathākramaṃ mārgasatyamāveditam | lokasya
dvīpā bhavantīti | udakaparikṣiptasusthalasādharmyeṇa pūrvāntāparāntaparicchinnasarvadharmādhigamāt
tṛṣṇākṣayavirāganirodhanirvāṇadeśikatvena,svaparārthādhigamādhārabhāvopasaṃhārādāśrayaṇīyā
bhavanti | kathañcetyādyālokakāritraṃ punaḥ sālokaratnadvīpasādharmyeṇāvidyāndhakārakṣayasya
tṛṣṇādikṣayāntarbhāvena dvīpakāritrameva | pṛthakkaraṇaṃ tu jñānālokasyājñānakṣaye
prādhānyāditi veditavyam | avidyāṇḍetyādi | avidyaivāṇḍakośapaṭalaṃ grāhyagrāhakākārādipratibhāsaḥ
| tena paryavanaddhānāṃ samantādvāhyena jñānena yuktānāṃ sattvānām | tamo'bhibhūtānāmāntareṇāvidyāvāsanābījenābhibhūtānāṃ
sarvājñānatamo'ndhakāraṃ bāhyābhyantaramajñānaṃ
vidhunvantyapanayantīti sambandhaḥ | kiṃ kurvāṇā ityāha | prajñāyā'vabhāsayanta iti
jñānālokaṃ kurvāṇā ityarthaḥ | pariṇāyakakāritraṃ kathayannāha | kathañca subhūta ityādi
| pariṇāyakā bhavantīti | rūpādisarvadharmāṇāṃ svabhāvenānutpādānirodhāya dharmaprakāśanātsārathibhāvena
parārthapratipatyupasaṃhārānnāyakāḥ | anābhogādikāritratrayārthaṃ praśnayannāha
| kathañcetyādi | lokasya gatirbhavatīti | trividhakāritravyāpāropasaṃhārādāśrayā bhavantīti
| tatra sarvajñatādhikāradharmadaiśikatvenānābhogapravṛttasattvārthopasaṃhārādāśrayā
bhavantītyanābhogakāritraṃ tāvat kathayannāha | iha subhuta ityādi | ākāśagatikamiti
| ākāśaniṣṭham | etadeva kathayannāha | yathākāśamityādi | tatra dravyābhāvamātramākāśam |
atītāt kālādāgamanābhāvādanāgatamanāgate ca kāle gativaikalyādagatam | kārakahetorasattvādakṛtaṃ
vināśahetuvirahādavikṛtam | sthāpakasaṃskārānupapatteranabhisaṃskṛtam | kālatraye
svabhāvaviyogādyathākramamasthitamasaṃsthitamavyavasthitam | ataścānutpannamaniruddham | upasaṃhārārthamāha
| evameva subhūta ityādi | ākāśakalpatvādavikalpā iti | khatulyatvānnirvikalpāḥ
| anāgatamityādi niryuktikamiti | tatkasya hetorityāśaṅkyāha | yā subhūte rūpasyetyādi
| śūnyatā anutpādarūpatā | yadi nāma tasyā gamanāgamanaṃ nāsti,tathāpi rūpādīnāṃ kathaṃ
na bhavatīti | tatkasya hetorityāśaṅkyāha | śūnyatāgatikā hītyādi | anutpādasvabhāvatvāt,sarvadharmāḥ
śūnyatādisvabhāvāḥ | tatra māyopamatvācchūnyatā | sarvanimittavigamādānimitam
| prārthanāviṣayātikrāntatvādapraṇihitam | gaganavat prakṛtiprabhāsvaratvādanabhisaṃskāraḥ
| tāṃ gatiṃ na vyativartante | taṃ svabhāvaṃ nātikrāmanti | ato'nantaramevaṃ khalu subhūte
bodhisattvā mahāsattvā'nuttarāṃ samyaksambodhimabhisambuddhāḥ | santo lokasya gatirbhavantīti
vakṣyamāṇena hārakāntena sambandhataḥ | sarvajñatādhikārastu hitādyanābhogaparyante
sarvatrakāritre nirvāṇaparidīpanārthena veditavyaḥ | mārgajñatādhikāradharmadaiśikatvena
yathāyānanirvāṇatadasākṣātkaraṇopasaṃhārādgatirbhavantīti | yānatrayaniryāṇatatphalāsākṣātkaraṇakāritraṃ
pratipādayannāha | anutpādagatikā hītyādi | tatra kalpitaduḥkhavivekādanutpādagatikāḥ,vikalpitaduḥkhavirahādajātigatikāḥ,dharmatāduḥkhaviyogādabhāvagatikāḥ
| kalpitasamudayābhāvāt
svapnopamapratibhāsamātrasya vidyamānatvena svapnagatikāḥ | yathā ātmā pramāṇabādhitatvān
na vidyate,tadvadvikalpitasamudayāsattvādātmagatikāḥ | dharmatāsamudayasya
māyopamatvenāvidyamānaparicchedatvādaparyantagatikāḥ | kalpitāditrividhabhāvanirodhādyathākramaṃ
śāntagatikāḥ,nirvāṇagatikāḥ,apratyuddhāragatikā iti padatrayaṃ vācyam| tathaiva kalpitāditrividhamārgasvabhāvatvādanāgatikāḥ,agatikāḥ,acalagatikā
iti  | ato'pyanantaraṃ pūrvavaddhārakāntena
sambandhaḥ karaṇīyaḥ | gatikāritraṃ kathayannāha | rūpagatikā hītyādi |
rūpādigatikā dharmatātmakarūpādisvabhāvāḥ | lokasya gatirbhavantīti | sarvākārajñatādhikārikasarvadharmadaiśikatvena
bodhisattvā lokasyāśrayaṇīyā bhavantīti | yathoktamekādaśavidhameva
kāritralakṣaṇamavasātavyam | tathā coktam |hitaṃ sukhaṃ ca trāṇaṃ ca śaraṇaṃ layanaṃ
nṛṇām |parāyaṇañca dvīpañca pariṇāyakasaṃjñakam

anābhogaṃ tribhiryānaiḥ phalāsākṣātkriyātmakam |paścimaṃ gatikāritramidaṃ kāritralakṣaṇam

itikāritralakṣaṇenāvacchinnānāṃ svabhāvalakṣaṇaṃ kathayan pratipattyarthamāha | ke bhagavannimāmityādi
| svarūpamāvedayannāha | ye subhūte caritāvina ityādi | svabhāvalakṣaṇakathanārthaṃ
praśnayannāha | kiṃ svabhāvā ityādi | parihartumāha | vainayikaviviktasvabhāvā iti |
vinīyate'neneti vinayo dharmadhātuḥ tatprabhavo vipakṣavivekādviviktaḥ svabhāvo yeṣāṃ te tathoktā
ityanenaiva padena kleśavivekasvabhāvo rāgādiviviktasvabhāvatvena ,kleśaliṅgavivekasvabhāvo
rāgādiliṅgakāyādidauṣṭhulyaviviktasvabhāvavattvena,kleśanimittaviviktasvabhāvo rāgādinimittāyoniśomanasikāraviviktasvabhāvatvena,vipakṣapratipakṣavivekasvabhāvo
rāgārāgadveṣādveṣamohāmohaviviktasvabhāvatvena
ceti svabhāvacatuṣṭayaṃ sarvākārajñatāgatikatvenādhimuktṝṇāṃ
bhāvanāmārgopanyāsārthenāveditam | tāmeva gatiṃ nirdeṣṭumāha | kiṃ  bhagavannevamityādi
| evaṃ gatikā iti | sarvākārajñatāgatikāḥ | sādhūktatvenāha | evametatsubhūta ityādi
| duṣkarasvabhāvaṃ vaktumāha | duṣkarakāraka ityādi | evametaditi | sarvadharmāṇāmatyantatayā'vidyamānatvāttadasambaddhatāmupādāya
sarvasattvāparinirvāpaṇaduṣkarasannāhatvena duṣkarakārakaḥ
| sannāhasvarūpaṃ spaṣṭayannāha | sa khalu punarayamityādi | tatra vartamānarūpādyabhiniveśavirahānna
rūpādisambandhaḥ | anāgatatatprārthanāvimukhatvānna rūpāderarthāya
sambandhaḥ | niryuktikamevedamiti | tatkasya hetorityāśaṅkyāha | sarvadharmāsambaddha iti
| tattvato'vicāraikaramyatvāditi matiḥ | aikāntikasvabhāvaṃ pratipādayannāha | asya bhagavan
bodhisattvasyetyādi | evaṃ mahāsannāhasannaddhasyeti | aikāntikasvabhāvena yuktasya |
tatra śrāvakabhūmiḥ pratyekabuddhabhūmiśca samyakpravṛttatvādbodhisattvasya na pratikāṃkṣitavyā
| buddhabhūmiḥ punarabhilāṣayogena nākāṃkṣaṇīyā | kathamayamartho labhyata ityāha |
kaṃ tvaṃ subhūte'rthavaśamityādi | sarvopalambhapratipakṣatvānmāturityabhiprāyeṇa pariharannāha
| asthānaṃ hītyādi | tatra hetuvaikalyādasthānamasambhavaḥ | phalāsambhavādanavakāśo'navasaraḥ
| śrāvakādibhūmipātāsthānānavakāśatvena caikāntikabhāvanā'nabhiniveśayogena paridīpitā
bhavet | uddeśasvabhāvaṃ nirdiśannāha | api tu buddhabhūmirevetyādi | pratikāṃkṣitavyeti
| māyopamasarvadharmādhimokṣāditi bhāvaḥ | anenoddeśabhāvanā'vyabhicāratvenoddyotitā
syāt | anupalambhasvabhāvaṃ kathayannāha | gambhīrā bhagavannityādi | sā na kenacidbhāvayitavyā
| bhāvyabhāvakabhāvanānupalambhāt | tadevāha | tāṃ hītyādinā | pūrvavat tatkasya hetorityāśaṅkyāha
| na hītyādi | na hi kaściddharmaḥ pariniṣpanna iti | kartṛkarmakriyādilakṣaṇaḥ
| kathantarhi bhāvanetyādi | ākāśabhāvaneti | tattvato māyopamabhāvanā | tāmeva bhāvanāṃ
sarvākārajñatādibhedenāha | sarvadharmabhāvanetyādinā | tatra sarvākārajñatayā sarvābhisamayānutpādasaṃgrahāt
sarvadharmabhāvanā | mārgajñatayā'nabhiniveśena sarvamārgaśikṣaṇādasaṅgabhāvanā
| sarvajñatayā'śeṣavastusaṅgrahādatyantabhāvanā| sarvākārābhisambodhena viśeṣamārgarūpatvādasambhāvanā
| mūrdhābhisamayena niṣṭhāmārgalakṣaṇatvādaparigrahabhāvanā |
anabhiniveśasvabhāvaṃ vaktumevametatsubhūta evametaditi | svahastadānapūrvakamāha | ato hi
subhūte gambhīrāyā ityādi | ata iti vakṣyamāṇāt kāraṇādityarthaḥ | kāraṇamevāha | kaccidityādinā
| kaccicchabdo yasmādarthe vartate | nābhiniveśaṃ karotīti | na vastuparigrahaṃ karoti
| parabhaṇitāni paramantritāni nābhiniviśata iti | nikāyabhikṣūṇāṃ nedaṃ buddhavacanamiti
prakaṭābhidhānaṃ parabhaṇitaṃ pracchannakathanaṃ paramantritam | nākarṇayati | na parasya
śraddhayā gacchatīti,pratyātmavedyaprasādalābhānna parapraṇeyo bhavati | granthādyavagamādavagāhate
| arthālambanādadhimucyate | tathaiva tatkasya hetorityāśaṅkyāha | tathā hītyādi
| janmāntaravāsanādhānamantareṇa cānuttrāsā dirna bhavatīti bhāvaḥ | anutrāsādibhiśca
mārgajñatākārabhāvanā kathitā syāt | ālambanasvabhāvaṃ nirdiśannāha | yo bhagavan bodhisattva
ityādi | ākāreṇeti grahaṇa prakāreṇa | vyavacāritā nirūpitā | sarvajñatānimnayeti trisarvajñatāniṣṭhayā
cittasantatyā | anena trisarvajñatābhāvanā kathitā syāt | nirjñātasvarūpā
santatiranyasya vyavacāraṇe dakṣetyāha | kathaṃ bhagavannityādi | prayogamaulapṛṣṭhāvasthāsu
māyopamasarvadharmabhāvanātmikayā cittasantatyā pūrvikayā sarvajñatānimnā santatirvyavacāriteti
pariharannāha | ākāśanimnā cetyādipadatrayam | iyaṃ sā vyavacāraṇeti | yathoktaniścitasantatyā
sā vyavacāraṇā samyagityarthaḥ | niryuktikamevedamiti | tatkasya hetorityāśaṅkyāha
| aprameyā hītyādi | yasmāt tattvena pramāṇaprameyatvasamatikramādyathāyogamaprameyā'pramāṇā
ca sarvajñatā tasmānmāyopamabhāvanāniścitasantatyā vyavacāraṇā'nyathā prameyatvādisadbhāvādbhāvagrahaḥ
syāditi vākyārthaḥ | etadeva spaṣṭayannāha | yatsubhūta ityādi
| tatra prāptiḥ pṛthagjanasya śīlādisvabhāvaḥ  sambhāramārgaḥ,abhisamayaḥ sambhṛtasambhārasya
nirvedhabhāgīyātmakaḥ prayogamārgaḥ | adhigamaḥ sarvatragadharmadhātuprativedhalakṣaṇo
darśanamārgaḥ | mārgo laukikadhyānārūpyālambano laukikabhāvanāmārgaḥ | mārgaphalaṃ duḥkhasatyādijñānarūpo
lokottarabhāvanāmārgaḥ | jñānamadhimātrādhimātrādikleśaprahāṇakārī mṛdumṛdvādisvabhāvo
mṛdumārgaḥ | vijñānaṃ madhyādhimātrādikleśavidhvaṃsako madhyamṛdvādilakṣaṇo
madhyo mārgaḥ | utpattirmṛdvadhimātrādikleśonmūlako'dhimātramṛdvādirūpo'dhimātro mārgaḥ |
vināśo bhāvanāmārge kleśaprahāṇopāyaḥ prayogamārgaḥ | utpādaḥ kleśaprahāṇena vimuktiprāpakaḥ
samyagānantaryamārgaḥ vyayaḥ kleśaviviktajñānasākṣātkārī vimuktimārgaḥ | nirodhaḥ pariśiṣṭakleśaprakārasya
prayogānantaryavimuktimārgātmako  viśeṣamārga ityeke | vaiśeṣikaguṇābhinirhārako
viśeṣamārgo nirodha ityanye | bhāvanā vajropamaḥ samādhiḥ sarvāvaraṇābhedyabhedakaḥ
| vibhāvanā niṣṭhāmārgaḥ  | kṣayānutpādajñānaṃ deśādeśasāmānyam | pradeśo deśaviśeṣaḥ
| na kenacidabhisamboddhumiti | rūpādibhirākārairna śakyādhigantum | tadevāha | na rūpeṇetyādinā
| yattarhīdamuktamālambanaṃ sarvadharmā laukikāḥ kuśalādaya ityādi,tatkathamiti |
tatkasya hetorityāśaṅkyāha | rūpameva hītyādi | yasmādyogisaṃvṛttyā rūpādikameva māyopamatādhigataṃ
buddhatvamityarthaḥ | yathoktaṃ prasiddhamātrasya hi yā'yathārthatā tadarthasambodhaphalaṃ
hi śāsanamiti | dānapāramitaivetyādi | tatra dānaśīlakṣāntipāramitāstisro vīryadhyānapāramitayoścāṃśaḥ
puṇyasambhāraḥ | jñānasambhārastu prajñāpāramitā vīryadhyānapāramitayoścāṃśa
ityetatsarvaṃ māyopamatvenāviśiṣṭatvāttathāgatatvam | samyagdharmāvabodhena sañjātaprasādātiśayā
bhagavatpādavandanāpūrvakaṃ māturmāhātmyaṃ śakrādayaḥ prakaṭayantītyāha
| atha khalu śakra ityādi | tatra gambhīrā rūpāditathatāsvabhāvatvāt | śrutacintābhāvanāvasthāsu
māyopamatvādyathākramaṃ duravagāhā durddaśā duranubodhā,idamapyarthavaśamiti | apiśabdānna
kevalaṃ vineyāgrahaṇādi kintarhīdamapi dharmagāmbhīryaṃ paśyata ityarthaḥ | alpotsukatāyāmiti
nirvyāpāratve cittamavanatam | na dharmadeśanāyāṃ tathāpi brahmādhyeṣaṇānmahākaruṇayā
dharmacakraṃ pravartitamiti bhāvaḥ | sādhūktatvenānuvadannāha | evametadityādi |
upasaṃhārārthamāha | gambhīro vatāyamityādi | keyaṃ gambhīratetyādi | yatra na kaścidityādi
| sarvalokavipratyanīkasvabhāvaṃ kathayannāha | ākāśagambhīratayetyādi | avicāraikaramyakāraṇatvādākāśagambhīratayā
gambhīraḥ | tattvena māyopamakāryasvabhāvatvādātmagambhīratayā
gambhīraḥ | utpādābhāvātsarvadharmānāgamanatayā gambhīraḥ | vināśaviyogāt sarvadharmāgamanatayā
gambhīraḥ | etaduktam | "svapnopamahetuphaladharmādhigatipūrvakaḥ kṣayānutpādajñānasvabhāvo
mayā dharmo'bhisambuddho deśyata"iti | yathoktasvabhāvameva spaṣṭayannāha | āścaryamityādi
| hetuvaiśiṣṭyādāścaryam | phalātiśayādadbhutam | sarvalokaviparītatvātsarvalokavipratyanīkaḥ
| tadeva vaktumāha | anudgrahāyetyādi | ayamiti | prajñāpāramitātmakaḥ |abhisamayālaṅkārālokāyāṃ
prajñāpāramitāvyākhyāyāṃ devaparivarto nāma pañcadaśaḥ ||

